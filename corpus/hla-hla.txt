












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Nonei teka u tubur e Iesu Kristo. E Iesu e tubunen e Devit, na e Devit a hatutubunei tere Abraham.
E Abraham e hatuhanei e Aisak. Ne Aisak e hatuhanei e Jekop. E Jekop e hatuhaner ere Juda mera u toulanen.
Ne Juda e hatuhaner ere Peres mere Sira. E tsinaren e Tamar. Ne Peres e hatuhanei e Hesron. Ne Hesron e hatuhanei e Ram.
Ne Ram e hatuhanei e Aminadap. Ne Aminadap e hatuhanei e Nason. Ne Nason e hatuhanei e Salmon.
Ne Salmon e hatuhanei e Boas. E tsinana e Boas e Rehap. Ne Boas e hatuhanei e Obet. E tsinana e Obet e Rut. Ne Obet e hatuhanei e Jesi.
Ne Jesi e hatuhanei e Devit a king. Ne Devit e hatuhanei e Solomon. E tsinana e Solomon a tahol tere Uraia.
Ne Solomon e hatuhanei e Rehaboam. Ne Rehaboam e hatuhanei e Abitsa. Ne Abitsa e hatuhanei e Asa.
Ne Asa e hatuhanei e Jihosapat. Ne Jihosapat e hatuhanei e Joram. Ne Joram e hatuhanei e Usaia.
Ne Usaia e hatuhanei e Jotam. Ne Jotam e hatuhanei e Ahas. Ne Ahas e hatuhanei e Hesekia.
Ne Hesekia e hatuhanei e Manase. Ne Manase e hatuhanei e Amon. Ne Amon e hatuhanei e Josaia.
Ne Josaia e hatuhaner ere Jekonaia mera u toulanen. Na tara pöata teka a tei Israel i lu meralei i Babilon, tina karabusien.
Nori i lu meralei i Babilon, be Jekonaia ena hatuhanena e Sieltiel. Be Sieltiel e hatuhanena e Serubabel.
Be Serubabel e hatuhanena e Abiut. Be Abiut e hatuhanena e Eliakim. Be Eliakim e hatuhanena e Asor.
Be Asor e hatuhanena e Sedok. Be Sedok e hatuhanena e Akim. Be Akim e hatuhanena e Eliut.
Be Eliut e hatuhanena e Eliasa. Be Eliasa e hatuhanena e Matan. Be Matan e hatuhanena e Jekop.
Be Jekop e hatuhanena e Josep a tson tere Maria. E Maria te posei e Iesu, te ngö haseri e Kristo e Mesaia.
E markato uana teka, a man mun tamana hoboto ti taniama tere Abraham batemi noa ria tere Devit, nori i antunaia turu töa u maloto na tohats tara man mun tamana. Ba man mun tamana te taniama tere Devit batemi noana tara pöata ti lu mera leien i Babilon, u töa u maloto na tohats u mun tamana noahas. Na man mun tamana te taniama tara pöata ti lu mera leien i Babilon batemi noana tara pöata te butuia e Mesaia, nori u töa u maloto na tohats noahas u mun tamana.
E Iesu Kristo i mar posa menai teka. E Maria i hopö kap bei tego tölo menaien e Josep. Kaba nori ima soho gono noai, be Maria e pikana turu Namnamei u Göagono.
E Josep a tson tere Maria e poei, e Maria e pikaia tara tana tson. Na nonei a katuun a matskö koru na nonei e raman hamatsingolein e Maria i matar u katuun tego markato uen teka, ba nonei e katsin la momous ba tuun nena e Maria.
E Josep e hakhakats noa hasin a ka teka, ba töa angelo tara Tsunono e butuna i tanen turu sinasoho me poeiena, “O Josep, a hatutubunei tere Devit, alö goma matout ii tego lu menai lö e Maria a tahol i tamölö. Taraha, nonei e pikana turu Namnamei u Göagono.
Nonei e pose nou a pien tson, balö te ngöe moien e Iesu, e mar mouna uana teka, A Katuun a Hihitaguhu. Nonei e taguhu ranou u katuun i tanen bate luba nanou a man markato a man omi i taren.”
A mamanaka hoboto teka e butu sil korueiena tega kato hamana menaien u raranga te ranga naia a Tsunono tara töa propet i manasa. A propet e mar ranga uu teka: “Hengoiam! A tahol a kukubei tema soho gono noa menei ta tson e pika nou. Ba nonei te pose nou a pien tson, ba nori te ngöe roi a solonen e Emanuel.” A solo e Emanuel e mar mouna uana teka, “E Sunahan e ka gono mera noura.”
<range>
Be Josep e tagulena ba nonei e kato tatatiena temar ranga menaien a angelo tara Tsunono me töleiena a tahol i tanen.
Kaba nonei ema soho gono noa meien, e antunaia tara pöata tena poseia a tahol i tanen a pien tson. Ba e Josep e ngöe neien e Iesu.
E Iesu i poseia i Betlehem i Judia tara pöata te king ia e Herot. Na tara pöata ti posa hakapeia e Iesu, ba palair u tson atei tara pala te butu nama a pitala e la uarima i Jerusalem memi rangatar, “Ime te kana a pien ti posa sile ii ega kingir u Jiu? Alam u tarema a pitopito i tanen tara makum te roron butu nama a pitala, ba lam e la sile muma tegomi hatsunono uu lam i tanen.”
<range>
Pöata te hengo naia e King Herot u ranga teka, ba nonei e toku koruna. Na u katuun hobotor i Jerusalem i toku koru has.
Be Herot e ngö gögono hoboto rena u pris pan, na u tson hihatutsura tara Lo me rangata ranen, “Ime tegi poseia e Mesaia, a katuun te hopö kapiin e Sunahan?”
Ba nori e hateieren, “Tara taun i Betlehem i Judia, temar koloto has uu a propet i manasa:
‘Alimiou u katunura i Betlehem, turu tsiktsikina i Judia, alimiou e ka tala memou a solo a kapan i gusuna a pal tsunono i Judia. Taraha, a töa tsunono pan e butuna romana i Betlehem, ba nonei te tarakap ranou u katuun i tar a tei Israel.’”
Be Herot e ngö momous tuun rena u tson atei. Ba nonei e rangrangata raneien a saha pöata te butuia a pitopito teka.
Ba nonei e tula mera neien i Betlehem tegina sake menaien nonei a pien teka. “Pöata te sabie mumen romana limiou, ba limiou temi hatei poutse moulia. Ba lia tena hatsunono hase gouen.”
Ba nori e hengoer u raranga tere king ba nori e lar. Na pitopito ti röto mam me len tara pala te roron butu nama a pitala e mam raien, mena ka hamatianan töana tara makum te kaia a pien.
Ba nori e tareier a pitopito me sasaala korur.
Ba nori e tasur iahana luma te kaia a pien na e tsinanen e Maria, mena hatukunur me hatsunono uar tara pien. Ba nori e kalater a man pora i taren me luer a manka a man niga me halerien a pien: a goul na u insens te haatser bate soka hamasi hanigan töana, na u uapi u soksoka.
Nori i hakopis pouts uala i han i taren me sila lila tara tana maroro. Taraha, turu sinasoho i taren e Sunahan e ranga meraien, nori gima tatei la pouts uai tere Herot.
Pöata ti la hakapaia u tson atei, ba töa angelo tara Tsunono e butuna turu sinasoho tere Josep me poeiena i tanen, “Alö go takei ba lö te lu rem u mun tsinana, ba limiou te bus uamiou tara han i Itsip. Ba limiou tena ka möa i Itsip e antunana tara pöata te ranga lel goa lia i tamölö. Taraha, e King Herot e sake la nanou a pien bate atung hamatie nouen.”
Be Josep e takei noa mena a bong me lu rena u mun tsinana ba nori e la uar i Itsip.
Ba nori ena ka ria i Itsip e antunaia tara pöata tega mateia e Herot. A ka teka e butu sil tego kato hamana menaien u raranga te ranga naia a Tsunono tara propet i manasa: “Alia u ngö ba namei a pien tson i tar a han i Itsip.”
Pöata te atei sil hamanaseia e Herot u tson atei tara pala te roron butu nama a pitala i gamoeien, ba torinen e raharaha koruna. Ba nonei e hala meranei u soldia i Betlehem, na tara man han i sukusuku, ba nori ena atung hamate rer a galapien tson hoboto ti kamei u huol u hiningal, temar bobo uen tara pöata ti hateien u tson atei.
Nonei a mar maroro teka e hatara hamana nena u raranga te ranga naia e Sunahan tere propet Jeremaia.
Nonei e mar ranga uu teka, “A nitaatagi pan e butuna tara han i Rama. U katuun e ku hapan koru mer te tabe hataatagi uaren. E Retsel e tabe hataatagi sil koru reiena a galapien i tanen. Na nonei ema ngilenei tegi hasokolei menaien. Taraha, a galapien i tanen i mate hakapa nitöa.”
I murina te mate hakapaia e Herot, ba töa angelo tara Tsunono e butuna turu sinasoho tere Josep i Itsip.
Ba nonei e poeiena, “Alö go takei, ba lö te lu rem u mun tsinana, ba limiou te la pouts miou tara han i Israel. A katuun te katsin atung hamati a pien e mate hakapa.”
Be Josep e takeina me lu rena u mun tsinana, ba nori e la poutsur tara han i Israel.
Kaba e Josep e hengoen te lu menai e Akelaus a makum tere tamanen e Herot, me king nena a provins i Judia. Be Josep e matout koruna. Na turu tana u sinasoho e Sunahan e hateien nonei goma la uai i Judia, ba nonei e la uana tara provins i Galili.
Ba nonei ena kana tara töa taun te ngöeri i Nasaret. A ka teka e butu sil hasi tego hatara hamana menaien u raranga ti habulunganein u propet. Nori i mar ranga uu teka, “Nonei e ngöe roi a toun Nasaret.”
Nonei tara pöata teka e Jon a Tsonun Baptais, e habulungana naia u raranga tere Sunahan tara makum a palaka i Judia.
Ba nonei e poeiena, “Alimiou go palis ba naiam a man markato a man omi. A Nipepeito tere Sunahan e sukusuku hakapa.”
E Jon nonei a katuun te rangein e Aisaia a propet i manasa. Ba nonei e poeiena, “A töa katuun ena ku hapan noa romana tara makum a palaka bate poeiena, ‘Kato hamatsköeiam a maroro, a Tsunono e ngilin sila nama romana tara maroro a matskö.’”
E Jon e roron hasogi u hasobö ti katoei a huluna a kemol, bate pouseiena a lete. Na nonei e roron noui a köno na möröana.
Na tara pöata teka, u katunura i Jerusalem na tara man han hoboto tara provins i Judia na tara man han has i rehina a ramun i Jodan, i la hoboto uama tere Jon.
Ba nori e pokeier a man markato a man omi i taren, ba nonei e baptais ranen tara ramun i Jodan.
Be Jon e tara rena u Parasi na u Sadiusi u parpara koru i la silema tegimi habaptais uen, ba nonei e poeiena i taren, “Alimiou u katunura tara kökötsi a omi, alimiou u katuun u gamogamo! Alimiou ema antunan bus ba namoi a raharaha tere Sunahan te butu nou!
Te hapolasa ba namia limiou a man markato a man omi i tamilimiou, bora hatara marei tala naiam a markato a niga, tu habirits ba menami limiou a man markato a man omi i tamilimiou.
Alimiou goma tatei mar hakats uami teka, ‘Alam e kamem e Abraham e tubumulam.’ Alia e hatei ragou limiou, e Sunahan e antunan katoe nei u hatu teka a hun haposa tere Abraham. E Sunahan ema antunan ngil pinopinoe nei a katuun te pala uana tere Abraham. E möa. E ngileiena a katuun te kato hanigana.
A nikö e ka hakapaia i mouna u ruei. A man ruei tema hua haniga ri e ngats ba rariou bate lapo ba raroa turu tula.
“Alia e baptais ragi limiou u ramun tuun, e hatara nena alimiou u habirits ba hakapa naiam a man markato a man omi i tamilimiou. Kaba a katuun te la hamurimuri nama romana i tar e pan bala koru nanou lia. Nonei a tsunono pan, na lia a katuun papala koru ema antunan söata nagi u sendol i tanen. Nonei te baptais ranoui limiou u Namnamei u Göagono na u tula.
Nonei e katsin kato hamanasena a toukuin hamou turu wit. Nonei e lu kaakata ranou u katuun u niga na u katuun u omi. Nonei e haka ranoa u katuun u niga tara han a niga, ba nonei te tsuga mera noi u katuun u omi turu tula tema antunan hoso nari.”
Na tara pöata teka e Iesu e la ba nema i Galili me la uana tara ramun i Jodan tegomi habaptais uen tere Jon.
Kaba e Jon e torohanan katoeien ego palis u hakats i tanen me poeiena, “Alia ego habaptaisia i tamölö, kaba lö e la noa has uamuma i tar? Alö e pan bala koru namou lia.”
Be Iesu e ranga palisenen me poeiena, “E noahasina alö go markato uu temar ranga uagu lia. Tara markato teka bara te kato hantunera a mamanaka a matskö te ngilena e Sunahan.” Be Jon e töa kukutiena temar ranga uu e Iesu.
Pöata lahas te baptais hakapeien e Iesu me takei sei nama i ramun, ba u kolö e takalatana, ba nonei e tarena u Namnamei tere Sunahan e koul heremei a apena te ngöeri a kulu, memi töna tere Iesu.
Ba u töa u raranga e butu nama i Kolö me poeiena, “Nonei a Pien Tson koru i tar. Alia e ngil korue gen, na lia e sasaala koru has megen.”
Tara pöata teka u Namnamei tere Sunahan e peigi menai e Iesu tara makum a palaka tegona torohana menaien e Satan.
E Iesu ema nouei ta kannou e antunaia turu tohats u maloto u lan na u tohats u maloto a bong. Ba i murinen ba nonei e bes koruna.
Be Satan emi torohane nen me poeiena i tanen, “Tego Pien uu lö tere Sunahan, ba lö te rangam, bu hatu teka te palis uar tara beret.”
Kaba e Iesu e ranga palis uu i tanen me poeiena, “Turu Buku u Göagono tere Sunahan i koloto hasiin, ‘A beret peisa ema antunan hala nanei a nitöatöa tara katuun. E möa. A katuun te kukutiena a man raranga tere Sunahan nonei e luenou a nitöatöa.’”
Nonei e mar ranga uu teka, be Satan e lu mena neien tara taun i Jerusalem, mena hatuole nen iasa koru i pungana tara Luman Lotu Pan.
Ba nonei e poeiena tere Iesu, “Tego Pien uu lö tere Sunahan, ba lö te kurapa uam i puta. Taraha, turu Buku u Göagono i koloto hasiin, ‘E Sunahan e ranga mera nou u angelo i tanen tegi tara kap menaien lö. Na nori e pile sei nariou lö, ba u hatu tema tatei toke roi a mou mölö.’”
Be Iesu e ranga menen me poeiena, “Turu Buku u Göagono i koloto hasiin, ‘Alö goma torohanei a Tsunono. Nonei e Sunahan i tamölö.’”
Be Satan e lu mena neien turu töa u pokus iasa koru. Ba nonei e haröte neien a man han hoboto i puta na mamanaka a niga i taren.
Be Satan e poeiena tere Iesu, “Te hatukun moa lö bate hatsunono uaiem i tar, ba lia te hale goi lö a mamana han hoboto teka.”
Be Iesu e ranga menen me poeiena, “Satan, alö go laba naiou lia! Turu Buku u Göagono i koloto hasiin, ‘Alö go hatsunono uu tere Sunahan. Nonei puku a töa a Tsunono i tamölö tego kukuti lö.’”
Be Satan e laba nanen. Ba u angelo e la rima memi taguheier e Iesu.
Pöata te hengo naia e Iesu u raranga ti haka menai e Jon tara karabus, ba nonei e lana i Galili.
Ba nonei e laba nena i Nasaret mena kana tara taun i Kapenium i rehina a Ramun a Perperere i Galili. I Kapenium e kaia tara pala turu Sebulun na u Naptali, a huol a pala turu Jiu.
A ka teka e butu sil tega kato hamana menaien u raranga te ranga naia e Sunahan tere propet Aisaia i manasa.
Ba nonei e poeiena, “U katunura turu tsiktsiki i Sebulun na turu tsiktsikina i Naptali, te ka ria tara maroro pan te la uana i tasi na turu tsiktsiki te kana i hapalana ramun i Jodan, na turu tsiktsikina i Galili te ka has ria u katuun tema Jiu ri.
U katuun ti kaia turu kuhil, nori i tara hakapi u ualesala pan! Na pala ti kaia turu tsiktsiki turu kuhilina tara tou mate, u ualesala pan e alesala uanou i taren.”
Nonei tara pöata teka, e Iesu e tanian habulunganein a man raranga i tanen ba e poeiena, “Alimiou go palis ba naiam a man markato a man omi! Taraha, a Nipepeito tere Sunahan e sukusuku hakapa.”
Pöata te tataalaia e Iesu i kotolana tara Ramun a Perperere i Galili, ba nonei e tareiena e Saimon ti ngö hase ii e Pita na e toulanen e Endru, bate hagala ria i ramun, taraha nori u katunun hagala. Nori i holei a kannou i taren a iena.
Be Iesu e poeiena i taren, “La gono memu moulia, ba lia te hatuts ragoui limiou temar sooho merari u katuun.”
Ba nori e laba ner u abe i taren, me kukuteier e Iesu.
Ba nonei e gamon la lenina me tarena u taina u mun toulana ere Jemis mere Jon, a galapien tere Sebedi. Nori i kaia tara tolaala i taren bate sugeier a man abe i taren, ba nonei e ngö ranen egi la gono meien.
Ba nori e laba ner e tamaren na tolaala na u tsonun kui. Ba nori a huol e la gono meier e Iesu.
E Iesu e hula laia tara man han hoboto i Galili, me hihatutsna tara man luman lotu turu Jiu. Nonei e hihatutsin u Bulungana u Niga tara Nipepeito tere Sunahan bate kato haniga pouts has raiena u katuun ti ka mei a mamana mar siki.
Ba u katunura tara mamana han hoboto tara provins i Siria e hengo ner a toukui na u hihatuts te katoe e Iesu. Ba nori e la merarima u katuun hoboto ti ka mei a mamana mar siki, u katuun ti sagohi a mamana mar kamits, na u katuun u popolöana, nu katuun u kotskotsibong, nu katuun u matekata. E Iesu e kato haniga hoboto pouts raien.
Bu katuun u parpara koru e kukutier e Iesu: u katunura i Galili na i Dikapolis na i Jerusalem na i Judia na turu tsiktsiki i hapalana a ramun i Jodan.
A pöata te tareia e Iesu u katuun u parpara koru i gonoma, ba nonei e sei uana iasa turu pokus, me gumuna ba u katunun tsitsilo i tanen e larima, ba nonei e tanian hihatutsna i taren.
<range>
Ba nonei e poeiena, “U katuun te kato hateteneier a peisaren egi sasaala. E Sunahan e ngö raneien u katunun sasaala, taraha a Nipepeito tere Sunahan e ka uana i taren.
Na u katuun te taatagir egi sasaala. E Sunahan e ngö raneien u katunun sasaala, taraha nonei e kato hagigaha poutse nou a nitaatagi i taren.
Na u katuun te kakamotor batema tatei raharahari egi sasaala. E Sunahan e ngö raneien u katunun sasaala, taraha nori e lue riou a han i puta.
Na u katuun te ngil korueier a markato te matsköna i matana e Sunahan egi sasaala. Nori e here rari u katuun te besir na te maka siler a ka a niga. E Sunahan e ngö ranoien u katunun sasaala, taraha nori e masul riou.
Na u katuun te taatagi rer a palair u katuun egi sasaala. E Sunahan e ngö ranoien u katunun sasaala, taraha nonei e taatagi has ranoien.
Na u katuun a toriren te gogosona egi sasaala. E Sunahan e ngö ranoien u katunun sasaala, taraha nori ena tare roien.
Na u katuun te nolo pouts rer a pala te hiaraharahar egi sasaala. E Sunahan e ngö ranoien u katunun sasaala, taraha nonei e ngö has ranoien romana a galapien i tanen.
Na u katuun te kato hamatskö ria i matana e Sunahan ba palair u katuun te kato homi raren egi sasaala. E Sunahan e ngö ranoien u katunun sasaala, taraha a Nipepeito tere Sunahan e ka uana i taren.
“Alimiou te ka uamiou tara pala i tar, ba nori te ranga hohomi rariou limiou, bate kato hohomi rariou limiou, bate saka rari limiou u mamana u mar ranga u gamo, alimiou e tatei sasaala noahas miou.
Alimiou go sasaala koruiam, taraha alimiou ena lue mou u hamatana pan koru i Kolö. Nonei ti markato hohomi has merai u propet ti ka i manasa.”
E Iesu e ranga lel me poeiena, “Alimiou e here rami u soluna i puta. Kaba te tia banena u sol a nimal i tanen, e möa len ta maroro tegi markato menaien bate mal poutsina. E gi ba lasiin ba u katuun te tötö ria i oulunen.
“Alimiou e here hasemi u ualesala tara mamana makum. Na taun te kana i ouluna u pokus ema antunan hamous nari.
Na u katuun ema ron hakuluperi u lam bate kopo kap narien a sosopene. E möa. Nori e haka seie rien tara makumun gumgum turu lam bate alesala uana turu katuun hoboto te ka ria iahana luma.
Na u ualesala i tamilimiou ega kato has uu iesana bate alesala uana turu katuun. Ba nori te tare riou a markato a niga i tamilimiou bate soloseier e Tamamilimiou i Kolö.”
E Iesu e ranga me poeiena, “Alimiou goma poeiemi alia u la silema tegomi luba menai a man Lo tere Mosis na u raranga turu propet. E möa. Alia u la silema tegomi kato hamouna koru menaien.
Na lia e hatei hamana ragou limiou, u kolö na u puta e tatei kapa nou, kaba e möa ta tsi töa ta tsi makumun raranga tega tia iou tara man Lo, e antunana tara pöata te butu hakapa noa a mamanaka.
Ba katuun te hipus nena a tsi tabubun makumun raranga tara man Lo bate las rena a palai egi markato has uu te markato uanen, nonei e katuun papala koru noa tara Nipepeito tere Sunahan. Kaba a katuun te hengoena a man raranga tere Sunahan, bate hatuts rena a palai egi markato has uu te markato uanen, nonei ena katuun pan noa tara Nipepeito tere Sunahan.
Alia e hatei ragou limiou, te ngilin tasu mia limiou tara Nipepeito tere Sunahan, alimiou ego kukute hanigeiam u raranga i tanen, kaba te kukute mia limiou a markato turu tson hihatuts tara Lo na turu Parasi, alimiou ema antunan tasu moi tara Nipepeito tere Sunahan.”
Be Iesu e ranga lenina me poeiena, “Alimiou u hengo hakapa naiam u raranga ti hengoen u tuburara i manasa te poeiena, ‘Alö goma hihipuli ii. A katuun te hihipulina e la uanou turu kout.’
Kaba alia e hatei ragou limiou, te raharahe mia lö e toulamölö, alö e la mou turu kout. Na te ranga hohomi koru namia lö e toulamölö, alö e la uamou turu kout pan. Na katuun te ngöe nei e toulanen a momolö ena mots lauana turu tulana i hel.
Kaba te katsin hatsunono mialö tere Sunahan balö te hakats sabe nem e toulamölö e raharahe noulö, kopis pouts uu i tanen balö tena ranga haniga pouts bumia tere toulamölö. Ba lö tena töan hatsunono uamou tere Sunahan.
<range>
“Na tego katsin kout naia lö ta katuun, balö te ranga haniga pouts boroboro mia i tanen i mamuna tena butu möa limiou turu kout. Te moa talanen, ba nonei te kout nanoa lö tara tsonun hahamou, ba tsonun hahamou te hala menanoi lö tara polis, ba polis tena hake noa lö tara karabus.
Na lia e hatei hamana korue goulö, alö ema antunan halakase roi tara karabus e antunana te hole moa lö u kout.”
Be Iesu e ranga lenina me poeiena, “Alimiou u hengo hakapa naiam u raranga te poeiena, ‘Alimiou goma tsikolomi.’
Kaba alia e hatei ragou limiou, a tson te tara uana tara tahol bate ka mena u hakats u omi i torinen, nonei e kato hakape lala a markato a omi.
Tega kato homieia a pal mata tara pal matou i tamölö, balö te hasemen bate ba namen! Taraha, ema niga korunei tegi lapo ba mei u tuenrei hoboto i tamölö turu tula i hel, kaba ema omi bala nei tego tia uu a tsi töa a tsi makum turu tuenrei i tamölö.
Tega kato homieia ualima tara pal matou i tamölö, balö te ngats kotsemen bate ba namen! Taraha, e omi koruna tegi lapo ba menai u tuenrei hoboto i tamölö turu tulana i hel, kaba ema omi bala nei tego tia uu a tsi töa puku a tsi makum turu tuenrei i tamölö.”
Be Iesu e ranga lenina me poeiena, “Alimiou u hengo hakapa naiam u raranga te poeiena, ‘A tson te laba nena a tahol i tanen ego haleien u pepa te hatei nena a hitöl e kapana.’
Kaba alia e hatei ragou limiou, a tson te laba nena a tahol i tanen kaba tahol ema lue ii ta taina ta tson, a ka teka e kato here nanei a tahol teka a tahol a omi. Na tson te tölena a tahol a hitöl te laban a tson i tanen, a tson teka e here hase nei a tson te tsikolona.”
Be Iesu e ranga lenina me poeiena, “Alimiou u hengo has naiam u raranga ti hengoen u tuburara i manasa te poeiena, ‘Alö goma gamo ii te hamana uamölö iasa, kaba lö go kato hamani a ka te hamana sile mölö i matana a Tsunono.’
Kaba lia e hatei ragou limiou, alimiou goma hamana uami i Kolö, taraha u Kolö a makum tara nitsunono tere Sunahan.
Na limiou goma hamana uami tara han i puta, taraha u puta e here nei u tötö te haholena e Sunahan a mounen. Na limiou goma hamana has uami i Jerusalem, taraha nonei a taun tara King a kapan.
Na limiou goma hamana has uami i baku milimiou, taraha alimiou ema antunan kato hahiake mien, tsi ema antunan kato haruruhana nami ta tsi töa ta tsi hulu.
Alimiou go poe tuun laseiam, ‘Aa’ tsi ‘E möa.’ Ta saha ta ka te ranga lel namou limiou e la hamanasa tala nama tere Satan.”
“Alimiou u hengo naiam u raranga te poeiena, ‘Tego kato homiea a katuun a matamölö, balö te kato homi hasem a matanen, na tego kato homi haseien a lihomölö balö te kato homi hasem a lihonen.’
Kaba alia e hatei ragou limiou, alimiou goma palisemi a katuun te kato homina i tamilimiou. E möa. Te tapalena a katuun a abuabu mölö tara pal matou, habirits balö te hatapala nem a hapala.
Na te kout nena lö a töa katuun bate katsin luena u siot i tamölö, hala hasei u hasobö u ngahangaha i tamölö.
Na te hasöate na lö a polis ta ka balö te tataala memien a töa kilomita, söata noahasi bate tataale mula a huol a kilomita.
Pöata te harangata silena a katuun ta ka i tamölö, halei a ka te ngile nen. Na pöata te katsin haroho nena a katuun a ka i tamölö, alö goma tatei peits naien.”
Be Iesu e ranga lenina me poeiena, “Alimiou u hengo hakapa naiam u raranga te poeiena, ‘Alö go ngilir a man hahikapien i tamölö balö te pakö rem u katuun te paköe riou lö.’
Kaba alia e hatei ragou limiou, alimiou go ngil raiam u katuun te pakö rariou limiou, ba limiou te singo sile miou u katuun te kato hakamits rariou limiou.
Te kato uamou limiou teka, ba limiou te haröto namou alimiou a galapien tere Tamamilimiou te kana i Kolö. Taraha, nonei e roron hapirena a pitala i tanen tara katuun a niga na tara katuun a omi has, na nonei e roron hapolena a langits tara katuun te kato hamatsköna na tara katuun tema kato hamatskö has nei.
Aha te hala sile noi e Sunahan u hamatana i tamilimiou, te ngil puku merami limiou u katuun te ngil rariou limiou? U katuun te lulu takisir e markato has uar iesana.
Na te kato haniga peisa mia limiou tara man hahikapien i tamilimiou, ga limiou e mar halhal uamiou ime tara palai? Te markato has uer u katuun u omi koru tema hamana uari tere Kristo.
A markato i tamilimiou ega matskö nitöa, te markato has uana e Tamamilimiou i Kolö a markato i tanen e matskö nitöana.”
Be Iesu e ranga lenina me poeiena, “Haneiam, möa tu hatara naiam a markato a niga i tamilimiou i matar u katuun, tegi tara meraien limiou bate haniga rariou limiou. Te kato uamou limiou teka be Tamamilimiou te kana i Kolö tema hamatana ranoui limiou.
“Hena, te hala namia lö a moni turu katuun te moar ta moni, alö goma katoeien i matar u katuun, te markato uar u katuun u gamogamo iahana luman lotu na i kalana. Nori e kato meri a ka teka i matar u katuun tegi solosei meraien. Na lia e hatei hamana nitöa ragou limiou, nori i lu hakapi u hamatana i taren.
Kaba pöata te hala namia lö a moni tara katuun te moana ta moni, möa tu hatein a ka te katoena a pal matou i tamölö turu hapalana u ualima.
E markato uana teka, alö go hala hamousin a monin hitaguhu i tamölö. Be Tamamölö te tarena a mamanaka, bate hala hasenoi lö u hamatana.”
“Na tara pöata te singo mia limiou, alimiou goma hererami u katuun u gamogamo. Te ngiler u katuun egi tara raien tara pöata te singo rien tara man luman lotu na tara man la hagiono i maroro. Alia e hatei hamana nitöa ragou limiou, nori i lu hakapi u hamatana i taren.
Kaba pöata te singo mia lö, alö go tasuia tara rum i tamölö bate hapiliem a tamana balö te singo mia tere Tamamölö tema tareri. Be Tamamölö te tarena a mamanaka te kato hamouse mölö, bate hale noilö u hamatana.
“Na pöata te singo mia lö, alö goma hula hakopis nai u ranga te kato uar u tematan. Nori e pei laser egi hengo merai te kato menarien u raranga u parpara.
Alö goma here raien, taraha e Tamamölö e Sunahan e solon atei sil hakapa noa haselala aha te ngilin rangate mien lö.
“Alimiou go mar singo uaiam teka: ‘O Tamamulam alö e kamia i Kolö, alam e hagöagonem a solomölö.
Alö gomi tsunone rilam. Alam go maniata uu i tamölö i puta te maniata has uar i tamölö i Kolö.
Alö go hala rameilam a kannou na i romana.
Alö go hapolasema u kato homi i tamulam te hapolasa has menamilam u kato homi ti katoeia u katuun i tamulam.
Alö goma hala merai lam tara tou hiamus, kaba lö go luba nema a man niomi i tamulam. U mana.’
“Te tori polasa ba namia lö a markato a omi ti katoeia a palair u katuun i tamölö, be Tamamölö i Kolö te luba has nanou a markato a omi tu kati lö.
Kaba tema tori polasei mia lö a markato a omi ti katoeia a palair u katuun i tamölö, e Tamamölö ema luba has nanoi a markato a omi tu katoi lö.”
“Na pöata te agono mialö, alö goma mataloho ii. Te kato uar u katuun u gamogamo te matalohor bate kato siler u katuun egi tari te agono uaren. Alia e hatei hamana nitöa ragou limiou, nori i lu hakapa ban töani u hamatana i taren.
Kaba pöata te agono mialö, sousoupi a mata mölö bate hakeiem u uapi i baku mölö.
Ba u katuun tema antunan tara marei ri te agono uamölö. Kaba e Tamamölö puku tema tareri te atei silena te agono uamölö. Nonei has te tarenou a ka te kato hamouse mölö bate hale noilö u hamatana.”
“Alimiou goma kui hatagala silemi a manka a man nigana i puta. U numa e kato homieriou a manka teka, na u kopkop e hela has riou bate kopur.
Kaba limiou go kui hatagala sileiam a mankana i Kolö tema antunan omiri. Be Sunahan te hala ranoui limiou u hamatana pan i Kolö. A numa ema antunan kato homi nanei a manka teka, na u kopkop has ema antunan helari bate kopur.
Na, te pei mia limiou a ka a niga hamana e kana i puta, u ngil i tamilimiou e ka has uana i puta. Na te pei mia limiou a ka a niga hamana e kana i Kolö, u ngil i tamilimiou e ka has uana i Kolö.”
“U mata, u lamina turu tuenrei. Na te nigana a mata milimiou, mamana makum i tuenrei milimiou e saputu menou u ualesala.
Kaba te omina a mata mölö, a tuenrei mölö hoboto e saputu menou u kuhil. Na te kuhilna u alesala te kana i tamölö, e kuhil hapan koru len talanou.”
“A katuun ema antunan kui neia tara huol a tsunono. Taraha, nonei e rama nanou a töa bate ngilena a tabi. Alö ema antunan kui hoboto bemi e Sunahan na moni.
“Nonei te hatei sila ragia lia limiou: alimiou goma hakats silemi a nitöatöa i tamilimiou bate poe miou, ‘A saha ka te noue riou? Na saha ka te ue riou?’ Na limiou goma hakats silemi u tuenrei i tamilimiou, na tu hasobö tegi hasogi. A nitöatöa e pan bala nena a kannou, na u tuenrei e pan bala nena u hasobu.
Alimiou go taraiam turu apenar iasa. Nori ema leberi ta kannou na nori ema hagala haseri ta kannou batemi hakeria tara luman haputu. E möa. Kaba e Tamamilimiou i Kolö e hanou noa las ranen. Na limiou e niga bala ramiou u apena.
Na esi i tamilimiou te taatagina e antunan hangahangaha hasena a nitöatöa i tanen?
“Na saha ka te hakats sil me milimiou u hasobö? Alimiou go rötoiam turu palaua u hie temar pusuku uaren. Nori ema katoeri a peisaren bate tara hanigar. E möa.
Na lia e hatei has ragou limiou, e King Solomon e kamei u hasobö u tara haniga nitöa, kaba a tsi töa puku tara man palaua teka e tara haniga bala nena u hasobö tere King Solomon.
Na temar hasogo menanei e Sunahan u garas, te ka nou i romana bate haatse ria turu tula i mahö. E hana, e Sunahan ema antunan hasogo ranoui limiou tu hasobö, alimiou te ka memiou u nihamana u tetenei?
Alimiou goma hakats balami bate peimiou, ‘Aha te noue rou ra? Na ha te ue rou ra na te hasoge rou ra?’
A mamanaka teka te kato siler u tematan egi lueien. E Tamamilimiou i Kolö e atei silena te ngil mena milimiou a manka teka.
Kaba limiou go hakats mam naiam a Nipepeito tere Sunahan na manka te matsköna i matanen. Ba mamanaka hoboto teka, te hala hanigan töa raroui limiou.
Na limiou egoma hakats hapara sile mi u lan i mahö, taraha u lan i mahö e ka menou u tana u mar hakhakats peisa i tanen. Na nitiamana i romana e antuna puku hasna i romana.”
Be Iesu e rangana me poeiena, “Möa tu ona raiam a palair u katuun, be Sunahan tema ona has ranoui limiou.
Temar ona mera milimiou a palai, nonei has tena mar ona meraroi limiou. Na temar tara mera milimiou a palair u katuun, nonei has tena mar tara meraroi limiou.
Aha te tara sile milö a tsi bita i matana e toulamölö, ba lö tema taremi a makumun palang i matamölö pouts?
Ime te markato uanen balö te poeiem tere toulamölö ‘Lama, ba lia te luba negu a tsi bita i matamölö’ tara pöata te kana a makumun palang i matamölö pouts?
Alö a katuun a gamogamo, alö go luba mamin a makumun palang i matamölö pouts, ba lö te töan tara haniga mou bate luba nem a tsi köahu i matana e toulamölö.
“Möa tu hala rami u muki a ka te göagonona. Na e möa tu lapo namia u beröana turu poum, taraha nori e namots tö hohomie ren bate habiritsir bate koto lileke rariou limiou.”
Be Iesu e rangana me poeiena, “Rangataiam ba limiou te lue moen. Na limiou go sakeiam ba limiou te sabie mouen. Na limiou go porokoiam ba tamana te kalata beranou limiou.
Taraha, u katuun te rangatar e lue rouen, na u katuun te saker e sabie rouen, na u katuun te porporokor, a tamana e kalata bera nouen.
Esi i tamilimiou te tatei hale nei a pien tson i tanen a hatu te singoe nen ta tsi beret?
Na esi te tatei hale nei a pien i tanen a kökötsi te singoenen ta iena?
Alimiou e ka memiou a markato a omi, kaba limiou e hala noa has namiou a manka man niga tara galapien i tamilimiou. Na e Tamamilimiou i Kolö e hala has ranoui limiou a manka a man niga te singo uamia limiou i tanen.
Na tara mamanaka, te ngile milimiou u katuun egi katoeien i tamilimiou, alimiou go kato hasemen i taren. Nonei a mouna u raranga te kana turu buku tere Mosis na turu propet has.”
“Alimiou go tasu mia tara tamana a tekteki. A tamana a pannen e la uana tara han a omi, na a parpara koru a katuun te tasu ria tara tamana teka.
Kaba limiou go tasu sila mia tara tamana a teki, taraha a tamana a tekteki te la uana tara nitöatöa, na ema katuun a para nei tena tasu roa i tanen.”
Be Iesu e rangana me poeiena, “Hanei sil raiam u propet u gamogamo. Nori e hererari u muki u hie, kaba nori e gamor bate kato here nari a peisaren u sipsip u alena.
Alimiou e tatei tara marei sila ramoien tara man hua i taren. E hana, u katuun e antunan patsiki hase ria a huana u grep tara latu a hihitoka? Na a huana u fik tara latu a kits?
A man ruei a man niga e hua haniga hasir, na man ruei a man omi e hua homi hasir.
U ruei u niga ema tatei hua homi nei, na u ruei u omi ema tatei hua haniga has nei.
U mamana u ruei tema hua haniga ri e ngats lupu rariou bate lapo raria turu tula.
Ba limiou te tara marei mou nori u propet u gamogamo.”
Be Iesu e rangana me poeiena, “Ema katuun hoboto nei te ranga ria i tar bate poeier ‘O Tsunono, O Tsunono,’ tena tasu roa tara Nipepeito tere Sunahan. Kaba u katuun puku lasi te kukuteier u ngilngil tere Tamar te kana i Kolö tena tasu riou.
Nonei turu Lan teka, a parpara a katuun e poeiena romana i tar, ‘O Tsunono, o Tsunono. Alam u hihatuts silaia tara solomölö na lam u tsuga ba has raia u liliahanei u omi tara solomölö, na lam u kato sila has naia a man hiharöto tara solomölö.’
Ba lia te ranga meragouen bate poeiegu, ‘Alia ema atei sil ragi limiou. La ba namou lia! Alimiou u katuun u omi.’”
Be Iesu e ranga lenina me poeiena, “A katuun te hengoena u raranga i tar, bate kukutie nen e here nei a katuun a atei te hatakeia a luma i tanen ieluna u lapo.
Ba langits te polona bu uolo te la nama, ba lomolomo pan te bahuna, kaba ema antunan gasenoui a luma teka. Taraha a luma i kuieia ioluna u lapo.
Kaba u katuun te hengoer u raranga i tar batema kukute rien, nori e hereri a katuun a tutu te hatakeia a luma i tanen turu kotolana.
Ba langits e polona ba uolo e la nama, ba lomolomo pan e bahuna, be gas harus homin töa nena a luma teka. Ba luma e takupuna be tarura hakapa nitöana.”
Pöata te ranga hakapanaia e Iesu a manka teka ba u katuun e asingoto koru ner temar hihatuts uaien.
Taraha, nonei ema here rai u tson hihatutsura tara Lo, kaba nonei e hihatuts here ii a katuun te kamena a nitsunono.
Pöata te koul putama e Iesu turu pokus ba parpara koru a katuun e kukutie nanen.
Ba töa katuun te kamei a toba e la nama memi hatukunna i matanen me poeiena, “O Tsunono, te ngil mialö, balö te tatei kato hagogose mumoulia.”
Be Iesu e hasoa nena a limanen ba nonei e sebele nen. Me poeiena, “Alia e ngilegu. Alö go gogoso!” Ema mala pinatöai ba toba i tanen te taiana.
Be Iesu e poeiena i tanen, “Alö ema antunan hatei korue moi ta töa ta katuun. Kaba lö go la uala tara pris balö tena hatare mien te niga uana a peisamölö. Ba lö te hale moien a kaan haats te ranga uu e Mosis i manasa. Ba u katuun te tatei atei sile riou a toba i tamölö e kapa nitöa.”
Pöata te tataalaia e Iesu iahana taun i Kapenium, ba töa tsunono turu soldia e la uanama i tanen memi ranga hataatagina i tanen me poeiena, “O Tsunono, a katunun kui i tar e opö mena u tuenrei u matekata, na e sagoho koru hasena a kamits pan i peisanen.”
<range>
Be Iesu e poeiena, “Alia e lagou batena kato haniga poutse goien.”
Kaba a tsunono turu soldia e ranga paliseien me poeiena, “O Tsunono, alia ema katuun a nigagi balö te laua muma i luma i tar. Alö go ranga tuun ba katunun kui i tar te niga pouts nou.
Taraha, i tar peisa alia e atei silegu alia e ka puta gia tara töa pal tsunono, na töa pal soldia e ka puta has ria i tar. Na tego ranga meia lia ta töa balia te poeiegu, ‘Alö go la,’ ba nonei te la hasina. Na tego ranga meia lia ta tabi balia te poeiegu, ‘Alö go lama,’ ba nonei te la has nama. Na lia go ranga mei a katunun kui i tar, ‘Alö go kato a toukui teka,’ ba nonei te kato hase nen. Na u raranga tuun has i tamölö e ka mena a nitagala.”
Pöata te hengoeia e Iesu u raranga teka ba nonei e asingoto koruna. Ba nonei e ranga meraiena u katuun ti kukutieien me poeiena, “Alia e ranga hamana koru meragou limiou, alia uma sabie mei ta töa ta mar katuun teka i Israel tega kamei u mar nihamana te kamena a tson teka.
Na lia e hatei ragou limiou, u katuun u parpara koru e la rima romana tara mamana han. Batemi gum gono mera nou ere Abraham mere Aisak ne Jekop tara kannou iahana a Nipepeito tere Sunahan.
Kaba limiou u Jiu, u katuun tego kamia nonei tara Nipepeito teka, e Sunahan e tsuga mera noi limiou ielesala turu kuhil. Tena tabe hohomi moua limiou bate kutu hakarkarangake mou a liho milimiou.”
Be Iesu e poeiena tara tsunono turu soldia, “La tala. A ka ena mar butu has benoi lö turu mar nihamana i tamölö.” Ba nonei tara tsi pöata puku has teka ba katunun kui i tanen e niga poutsuna.
Pöata te tasuia e Iesu iahana luma tere Pita ba nonei e tarena e tsinana a tahol tere Pita, te opö menaien u baku kamits.
Be Iesu e sebeleiena a limanen, ba kamits i bakunen e kapana. Ba nonei e takeina me kato benei e Iesu a tsi kannou.
Ba tara lahibong ba nori ena piou raria u katuun u para ti kamei u liliahanei, tere Iesu. Ba nonei e ranga tununa me tsuga baraiena u liliahanei u omi i taren. Ba nonei e kato haniga pouts has rena u katuun hoboto ti kamei a siki.
A ka teka e butu sil tega kato hamana menaien u raranga te ranga sila naia e Sunahan tere propet Aisaia i manasa. “Nonei peisa tega luban a mamana mar siki i tarara, na nonei has tega söateien.”
Be Iesu e tara rena u katuun u parpara koru ti gono hahiseien, ba nonei e ranga meraiena u katunun tsitsilo tanen, “Aragi la u i hapalana ramun.”
Ba töa tson hihatutsuna tara Lo e la uanama i tanen me poeiena, “Tson Hihatuts, alia e la gono megou lö tara mamana han te la uamou lö.”
Be Iesu poeiena i tanen, “U muki u hie e kamer a man kiou i taren, na u apenar iasa e kamer a man suhana i taren. Kaba lia tu butun Katunuma, ema kamegi ta makumun soho i tar.”
Ba tana katunun tsitsilo e poeiena i tanen, “O Tsunono, alö go haniga balia tena kaho bunaguma e tamar, balia te töan lagono megou lö.”
Be Iesu e poeiena i tanen, “Alö go la gono memou lia. Hakabar u mate gi kaho peisar u mate i taren.”
Pöata te osaia e Iesu tara tolaala, ba u katunun tsitsilo i tanen e osa gono meren.
Ba lomolomo pan e songots butuna, ba u ramun e posa hongo beiena a tolaala. Kaba e Iesu e soho.
Ba u katunun tsitsilo ena gulie ren me poeier, “O Tsunono, alö go taguhu ramou lam! Ara e katsin ruku hamanasa talara!”
Ba nonei e poeiena i taren, “U nihamana i tamilimiou e tetenei koruna! Aha te matout memilimiou?” Ba nonei e takeina me abis hatagalena a lomolomo ba ramun e selohona. Ba lomolomo e hanöana, ba ramun e maraha poutsuna.
Nori i asingoto koru me poeier, “A saha a mar katuun koru teka? A lomolomo na u ramun e hengo korueren!”
Pöata te butuien i hapalana Ramun i Galili tara makumun tsiktsikina i Gadara. Ba huol a katuun i kamei a liliahanei e buturima turu kahokaho ti roron kaien, me hitupali mer e Iesu. A huol a katuun teka i hie homi koru batema ron ngileri ta katuun ega silaia tara maroro teka.
Ba huol e ku hohomi korur me poeier, “A Pien Tson tere Sunahan, alö emi hamia i tamulam? Alö goma hakamits mam railam, a pöatan hahuna i tamulam e kanoana!”
Na töa pannen a heis poum i nou, kaba ima ka halehana bala nai ti kaien.
Ba u liliahanei u omi e ranga hataatagi ria tere Iesu me poeier, “Te tsuga ramoa lö alam, ba lö te tsuga mera moi lam tara heis poum.”
Ba nonei e poeiena turu liliahanei u omi, “Alimiou go la iam.” Ba nori e koul ba ner a huol a katuun teka, mena sei ria tara heis poum. Ba heis poum hoboto teka e hiapipiata gala hoboto uar turu uarahana, me kurapa uar iahana a ramun be rukur me mater.
Ba u katunun taratarakap turu poum e busur. Ba nori ena butu ria tara taun me habulungana ner a ka te butuia tara huol a katuun ti kamei u liliahanei u omi na mamanaka hoboto te butu.
Ba mamana katununa tara taun teka emi sakeier e Iesu. Ba pöata ti tareien e Iesu ba nori e ranga merien tego la ba menaien a han i taren.
Be Iesu e osana tara tolaala, me kopis sila poutsuna i hapalana a ramun a perperere mena tukuna tara taun hamatskö i tanen.
Ba u katuun e söata menarimei a katuun a matekata i tanen, e opöma tara pöapöa. A pöata te tareia e Iesu u nihamana i taren, ba nonei e poeiena tara katuun a matekata, “A tsi pien, a torimölö e tatei tagolala poutsuna. A man markato a man omi i tamölö e luba hakapa nalila.”
Ba palair u tson hihatuts tara Lo e hakats tunur me poeier, “A katuun teka e katsin gulena a nitsunono tere Sunahan.”
Kaba e Iesu e atei sil hakapi u hakhakats i taren me poeiena, “Taraha tsiponi ba limiou te ka memiou u hakats homi i torimilimiou?
Alimiou ema hanigami te poei mena gulei lia, ‘A markato a omi i tamölö e luba nalila?’ Tsi alia go pei aha? ‘Alö go takei bate lam?’
Alia e haröto ragi limiou u mirakol teka, alia tu butun Katunuma e ka has megu a nitagala i puta teka tego luba menai lia a man markato a man omi.” Be Iesu e poeiena tara katuun a matekata, “Alö go takei bate söatem a pöapöa i tamölö ba lö te lam i han.”
Ba nonei e takeina me lauana i han i tanen.
Pöata ti tareia u katuun u parpara koru a ka teka ba nori e matout korur. Taraha nori i tari te hala menai e Sunahan a mar nitagala teka tara katuun, ba nori e töan soloseier e Sunahan.
A pöata te tataalaia e Iesu ba nonei e tareiena a töa katuun a solonen e Matiu bate gumna tara luman lulu takis. Be Iesu e poeiena i tanen, “Alö go kukutie mou lia.” Ba nonei e takeina me kukutienen.
Be Iesu ena nou gono meraiena u katuun u parpara koru ti ron lului a takis na palair u katuun has i luma tere Matiu. Ba nori e gum gono mer e Iesu na u katunun tsitsilo i tanen me nou gono meraren.
Ba pöata ti tareia u Parasi a ka teka ba nori e poeier turu katunun tsitsilo tere Iesu, “E hana ba Tson Hihatuts i tamilimiou te nou gono meraiena u katuun te luluer a takis na u palair u katuun u omi?”
Kaba e Iesu e hengoe a ka teka me poeiena i taren, “U katuun te moar ta siki ema tatei la uari tere dokta. E möa. U katuun lasi te ka mer a siki te tatei la uar tere dokta.
Alimiou gona lue mia ta niatei temar mouna uana u raranga teka turu Buku u Göagono: ‘Alia ema ngilegi u haats tuun. Alia e ngilegu u katuun egi taatagin a taina katuun.’ Alia uma la silemei tegomi ngö merai u katuun u niga. Alia u la silema tegomi ngö merai u katuun u omi.”
Tara pöata teka ba u katunun tsitsilo tere Jon a Tsonun Baptais e la uarima tere Iesu memi poeier, “Taraha tsiponi ba lam na u Parasi te roron agono nem a kannou te singo uamulam tere Sunahan, ba u katunun tsitsilo i tamölö tema agonori?”
Ba e Iesu e ranga palis ranen me poeiena, “U katuun te karia tara hahitöl, e tatei taatagi hasir tara pöata te kagono merien a tson te hitöluna? Kaba e kamena a man lan e la nama romana ba tson te hitöluna te luba rarien. Ba nori te töan agonor romana.”
Be Iesu e poeiena, “A katuun ema tatei hasamapenei a makumun labalaba a tsi tsimus tara tabutu turu labalaba u toutounei. Te markato uanen teka ba pöata te galuse rien ba makumun labalaba a tsimus te roropitsina bate takis ba nena a makumun labalaba a toutounei, ba tabutu te pan koru len talanou.
Na tegi osuleia uain u tsimus tara pikpiköna meme a toutounei. Ba pikpiköna meme te takalana ba uain te tatsuna ba pikpiköna meme te omi hasina. Kaba te osule mialö a uain a tsimus tara kaan osul a tsimus, ba huol te ka haniga habotor.”
Pöata te ranga noa naien a manka teka, ba töa tson pepeito turu Jiu e tasu nama me hatukunna i matanen me poeiena, “A pien tahol i tar e mate lala eni tuun. Kaba lö gona hatakopeia a limamölö i tanen ba nonei te töatöa poutsuna.”
Be Iesu e takeina me la gono menen na u katunun tsitsilo has i tanen.
Ba töa tahol te posa nitöan u rahatsing turu töa u maloto na u huol u hiningal e la silanama i murina e Iesu me sebelena a runguna u hasobö i tanen.
A tahol e mar ranga uu teka turu hakats i tanen pouts, “Te sebele tuun goua lia turu hasobö tere Iesu balia te niga pouts gou.”
Be Iesu e habiritsina me tara uana i tanen me poeiena, “E nigana, u nihamana i tamölö e kato haniga poutse lalou lö.” Ba nonei tara tsi pöata puku has teka ba tahol e niga poutsuna.
A pöata te tasuia e Iesu i luma tara tson pepeito me hengoena ti tabe uu katuun bate getar.
Ba nonei e poeiena, “Laiam. A pien tahol ema mate nei. Nonei e soho tununa.” Pöata ti hengoeien temar ranga uu e Iesu teka, ba nori e golgol sileren.
Kaba pöata ti halakasa merai u katuun ielesala, be Iesu e tasuna me luena a limana pien tahol, ba pien tahol e takeina be niga poutsuna.
Ba u bulungana tara ka teka e tasata uana tara mamana han.
A pöata te la ba naia e Iesu a han teka, ba huol a katuun a matakiou e kukutie ren me ku hapanir me poeier, “A Hatutubunei tere Devit alö go taatagi ramou lam!”
Be Iesu e tasuna tara luma ba u matakiou e la uarima i tanen ba nonei e poeiena i taren, “Alimiou e hamanemiou, alia e antunan kato negu a ka te ngile milimiou?” Ba nori e poeier i tanen, “Aa, O Tsunono.”
Ba nonei e sebeleiena a mataren me poeiena, “E tatei mar butu uana turu nihamana i tamilimiou.”
Ba man mata i taren e takalatana! Be Iesu e ranga hatagala mera nen me poeiena, “E möa tegona hatei mena milimiou ta katuun a ka teka!”
Kaba nori i lala mena habulungana laner e Iesu tara mamana a man han hoboto.
A pöata ti lalen, ba u katuun emi piou ner a töa katuun a biru te kamei a liliahanei, tere Iesu.
Be Iesu e tsuga ba nena a liliahanei a omi ba katuun e töan ranga poutsuna. Ba u katuun e asingoto korur me poeier, “E möa koru ta töa ta marka teka tego butu noa buia i Israel!”
Kaba u Parasi i ranga me poeier, “A tsunono turu liliahanei te haleien a nitagala tego tsuga ba meraien u liliahanei u omi!”
E Iesu e hula laia tara mamana taun na man han hoboto. Ba e hihatuts lana tara man luman lotu turu Jiu bate habulungana la nena u Bulungana u Niga tara Nipepeito tere Sunahan. Na nonei e kato haniga pouts hasir u katuun ti kamei a mamana mar siki.
Pöata te tara raien u katuun u parpara ti gonogono, ba nonei te taatagi koru ranen, taraha nori i kaan tutu here rai u sipsip te möa ta katunun taratarakap i taren.
Be Iesu e poeiena turu katunun tsitsilo i tanen, “A kannou a parpara koru te tangohona, kaba e möa ta katunun kui ta parpara tega hagaleien.
Nonei tego singo beiam limiou tara katuun te hatamana nena a kui, bate halane nama ta katunun kui tega gono beien a kannou.”
Be Iesu e ngö gögono rena a maloto na huol a katunun tsitsilo i tanen ba nonei e hala raneien a nitagala tegi tsuga ba meraien u liliahanei u omi ba nori te kato haniga pouts raier u katuun te ka mer a mamana mar siki.
Nonei teka a man solo tara maloto na huol a aposol tere Iesu: E Saimon ti ngö hasei e Pita. Ne Endru e toulana e Saimon. Ne Jemis a pien tson tere Sebedi. Ne Jon e toulana e Jemis.
Ne Pilip, ne Batolomio, ne Tomas, ne Matiu te lului a takis, ne Jemis a pien tson tere Alpius, ne Tadius,
ne Saimon a toun Silot, na e Judas Iskariot a katuun te harötein e Iesu turu katuun ti paköeien.
Nonei a maloto na huol a aposol teka e Iesu e tula ralen me poeiena i taren, “Möa tu la uaiam turu katuun tema Jiu ri na tara man han has i Samaria.
Alimiou go la las uaiam turu sipsipira i Israel te tiar.
Ba limiou tena habulungana namiou u raranga teka: ‘A Nipepeito tere Sunahan e sukusukuna!’
Alimiou go kato haniga pouts raiam u katuun te ka mer a siki na ego hatakei pouts has raiam u katuun ti mate. Ba limiou te kato haniga pouts ramiou u katuun u toba bate tsuga ba has ramiou u liliahanei u omi. Alimiou uma hole mi a nihitaguhu alimiou u lu pukpukuemen, na taguhu tala raiam u katuun bate ma luemi ta hihol.
Möa tu la meiam ta goul na ta silba na ta kopa.
Alimiou goma la has memi ta pora na tu sendol na tu tukana tara nilala i tamilimiou. Alimiou go la las meiam u töa puku u hasobö u ngahangaha. Ba u katuun tena taguhu rami limiou tena hanou rariou limiou.
“Na pöata te la mia limiou bate tasu mia iahana saha taun na saha han, alimiou e tara sakesake mou ta katuun ta niga bate kamia tara luma i tanen antunana tena kopis pouts muma limiou.
Tara pöata tena tasu mia limiou tara luma teka, ba limiou te hala rami u katuun a masalohana.
Na te lu raroua limiou u katuun teka, a masalohana i tamilimiou e tatei kana i taren. Kaba tema antunan lu rarouien limiou, a masalohana e tatei la pouts uana i tamilimiou.
Tema hala narien ta niniganiga i tamilimiou na tema hengo haserien u raranga i tamilimiou ba limiou te tohu ba namiou u köahu i pitapitana a moumilimiou tara pöata te la ba ramien limiou.
Alia e hatei hamana koru ragou limiou, a nihahuna tara taun teka e pan bala koru nanou a nihahuna tara taun i Sodom na i Gomora.”
Be Iesu e poeiena, “Hengoiam! Alia e hala here ragoui limiou u sipsip te sila ria i gusura u muki u hie. Alimiou go tarakap here rami u kökötsi, ba limiou te here hase mi a kulu tema tatei kato homie nei ta ka.
Haneiam, u katuun ena pile kap rariou limiou bate lu mera rilimiou turu kout, ba nori tena lahus raroua limiou turu luman lotu i taren.
Nori e haka raroua limiou i matar u tsunono na u king te hamana uami limiou i tar, taraha u ngilngil i tar tego hatei meramien limiou u Bulungana u Niga, bate hatei has ramiou u katuun tema Jiu ri.
Na pöata te kout rarouen limiou, e möa tu hakats haparpara balö te poeiem, ‘Ime tala temar ranga uagou lia? Na, aha tala te pei gou lia?’ Nonei koru has tara tsi pöata teka alimiou e hala raroui a ka tego ranga naiam limiou.
Ema limiou peisanei te ranga mou. Kaba u Namnamei tere Tamamilimiou e Sunahan te haranga ranou limiou.
“Na nonei tara pöata, u katuun e hala rariou u toularen tegi kato hamate meraien, ba a palair u katuun te haniga nariou tegi atung hamate merai a galapien i taren. Na palair a galapien e omi has rariou u tsinaren na u tamaren, bate kato hamate has rariou.
U katuun u parpara koru e omi rariou limiou te hamana uami limiou i tar. Kaba a katuun te hamana nitöa uana i tar, e Sunahan e lu pouts mena noien i tanen.
Na te kato homi raroa limiou tara töa taun, ba limiou te bus uamiou tara taina taun. Alia e hatei hamana nitöa ragou limiou, alimiou ema hakapa noa hase moi a toukui i tamilimiou tara mamana taun hoboto i Israel, ba lia tu butun Katunuma te la pouts guma romana.
“A katunun tsitsilo ema pan nanei a tson hihatuts i tanen, na katunun kukui puku ema pan has nanei a katuun pan i tanen.
E nigana te kato here mena nei a katunun tsitsilo a peisanen a tson hihatuts i tanen. Na e niga hasina te kato here mena nei a katunun kukui puku a peisanen a katuun pan i tanen. Alia a katuun pan tara pal katuun i tar. Na a palair u katuun e ngö tsipone rilia e Belsebul. Te markato tala uaren teka, ba nori te ngö raroui limiou u katuun u omi koru, taraha alimiou e pala uamiou i tar.”
E Iesu e ranga lel me poeiena, “Alimiou goma matout rami u katuun. Taraha, a manka hoboto te hamouser ena butu noua turu ualesala i murimuri.
U raranga te hatei ragi lia alimiou turu kuhil, alimiou ena ranga namouen turu alesala. Na saha ka te hengoe mölö te hahasi tuun ner, ena ranga hapan namoa limiou i ioluna a pungana.
Na limiou goma matout rami u katuun te atung hamateier u tuenrei, nori ema atung hamatieri u namnamei. Kaba limiou go matouteiam e Sunahan, nonei te antunan kato homi nitoeiena u tuenrei na u namnamei i hel.
Alimiou e antunan holemi a huol a apena a 10 toea puku. Kaba e möa koru ta töa tega antunan rus uu i puta tegoma haniga uai e Tamamilimiou.
Na limiou goma matout has rami u katuun, taraha e Sunahan e tara kap ranou limiou, na limiou e niga bala koru ramiou u apena i matana e Sunahan. Na nonei e atei sil hasena u hihase turu hulu hoboto i baku milimiou.”
<range>
Be Iesu e poeiena, “Esi te hatei ranei u katuun nonei e pala uana i tar, ba lia te hatei hase gou e Tamar i Kolö nonei a katuun i tar.
Kaba esi te holis nena te pala uanen i tar i matar u katuun, ba lia te holis has nagoen romana tere Tamar i Kolö.”
Be Iesu e ranga lenina me poeiena, “Emoa tego pei mena milimiou alia u la silema tegomi hala menai a masalohana turu katunura i puta. Alia uma la memei a masalohana. Alia u la mema a hiatatung.
Alia u la silema tegomi hahiapalpal merai u katuun ‘a tson e pal nanou e tamanen, na tahol e pal nanou e tsinanen, na taholun tölo e pal nanou u halöanabei i tanen.
U katuun noahas i luma i tamölö tena kato homie rioulö.’
“A katuun te ngil koruena e tamanen na e tsinanen, batema ngile nei lia, nonei ema katuun hamana uanei i tar. Na katuun te ngil koruena a pien tson i tanen na pien tahol i tanen batema ngile nei lia, nonei ema katuun hamana uanei i tar.
Na esi tema söatenei a kuruse i tanen bate kukutie noulia, nonei ema katuun hamana has uanei i tar.
Esi te poeiena e ka peisa mena a nitöatöa i tanen e hatia pouts hase nouen. Kaba esi te hakats nanoulia ba nitöatöa i tanen te taiana, nonei ena sabie nou a nitöatöa hamana i tanen.”
E Iesu e ranga lel me poeiena, “A katuun te nigana i tamilimiou e niga hasna i tar. Na katuun te nigana i tar, nonei e niga hasna tere Tamar te hale moulia.
Na katuun te rarariena u raranga tere Sunahan, bate hanigeiena a toukui i tanen, nonei ena lue nou u hamatana te lu hase nou a katuun te rarariena u raranga tere Sunahan. Na katuun te tarena a katuun te matsköna i matana e Sunahan bate hanigeiena nonei a katuun, nonei ena lu hasenou u hamatana te lu hasenou a katuun a matskö.
Na lia e hatei hamana nitöa ragou limiou, a katuun te tarena a tsi katuun papala koru i tar bate haue nen a tsi ramun, nonei ena lu korue nou u hamatana u niga tema antunan taia nei.”
A pöata te hala hakapa neia e Iesu u raranga tara maloto na huol a katunun tsitsilo i tanen, ba nonei e lana mena hihatutsna tara man taun i taren.
Na tara pöata te kaia e Jon a Tsonun Baptais tara karabus. Ba nonei e hengo nena a man toukui te katoe e Iesu. Ba nonei e hala mera namei u katunun tsitsilo i tanen u raranga tere Iesu.
Ba nori emi poeier tere Iesu, “Nonei alö a katuun tego lama, tsi alam ego hahalosi a tabina katuun?”
Be Iesu e ranga palis ranen me poeiena, “La mula batena hateimi e Jon a ka te tare mula limiou na ka te hengoe mula limiou.
U katuun u kiou e tara poutsur, na u katuun u mou omi e tataala poutsur, nu katuun u toba e gogoso poutsur, na u talinga tupu e hengo poutsur, nu katuun ti mate e töatöa poutsur. Na u Bulungana u Niga e lauama turu katuun papala.
Na esi a katuun te hamana nitöa uana i tar e sasaala nou!”
Na pöata ti la poutsia u katunun tsitsilo tere Jon, be Iesu e tanian ranga hatei ranei u katuun e Jon me poeiena, “Alimiou i la sile mula egona tareiam a saha ka tara makum a palaka? Toum romana u nga te gagas mena te pihu mena neien a lomolomo?
Tsi alimiou u la sile mula tegona tara menami u katuun te ka meier u hasobö u niga koru? Kaba a mar katuun teka e kana tara mar luma a nigan töa tere king.
Tsi alimiou u la sile mula tegona tara menami a propet? Aa, alia e hatei ragou limiou e Jon a propet hamana.
E Jon nonei a katuun te hatei nena u Buku u Göagono, ‘Alia e Sunahan e halana gou a tson sösöata ranga te mam nanoulö, tena hamatsköenou a maroro i tamölö.’
“Na lia e hatei hamana ragou limiou, e Jon a Tsonun Baptais nonei te pan balana turu katuun hoboto ti poseir te ka ria turu tsiktsiki. Kaba a katuun papala koru tara Nipepeito tere Sunahan nonei te pan bala has nena e Jon.
Na tara man pöata tere Jon a Tsonun Baptais bate noana i romana, u katunun hiatatung i tagala sil korui a Nipepeito tere Sunahan, ba nori e torohana hatagala sil haser tegi tasu uen i tanen.
Na i mam tara pöata tere Jon a Tsonun Baptais, na turu propet hobotora i manasa, na lo tere Mosis, i hatein a Nipepeito tere Sunahan i mamuna te butuia e Jon.
Na te hamane mia limiou u raranga i taren, alimiou e atei silemiou e Jon nonei e Elaitsa tego lama.
Esi te kamena u talinga ega hengo!
“Alia go mar ranga merai u katuun te kar i romana ime? Alimiou e hererami a galapien te gum ria tara man makumun töana bate hia kukur,
‘Alam e kohi bera mulo limiou kaba limiou ema sani mulei! Na lam e köma hase mula u hahuri, kaba limiou ema tabe mulei!’
E Jon a Tsonun Baptais e lama kaba nonei ema nou ii nema ua hase ii ta uain. Ba nori e poeier nonei a katuun a momolö.
Na lia tu butun Katunuma e nougu na e uagu. Kaba nori e poeier alia a katuun a nounou pala, na uaua pala. Na e kapiena has raiegu u katuun te lulueier a takis na u katuun u omi. Kaba a man markato turu katuun tere Sunahan e haröto nena te mana uana a niatei i tanen.”
Be Iesu e tanian ranga sisi rena u katuun tara man taun te katoe men a man mirakol a man parpara. Taraha, nori ima tori polasa banai a man markato a man omi i taren.
Ba nonei e poeiena, “A nomi pan koru e butu noua i tamilimiou u katunura tara taun i Korasin na i Betsaida! Sanena e Sunahan te katoeia a man mar mirakol teka tara taun i Taia na i Saidon, nori sanena i solon harötein tegi tori polasa ba menaien a man markato a man omi i taren, bate hasoger u hasobön mou bate göagöaeier u köahu.
Na lia e hatei ragou limiou, turu lanin hahuna tere Sunahan, a nihahuna i tamilimiou u katunura i Korasin na i Betsaida e pan bala nanou a nihahuna turu katunura i Taia na i Saidon.
Na limiou u katunura i Kapenium e tatei soloseiemiou a peisa milimiou i kolö, kaba e Sunahan e lapo ba has ranoua limiou i hel! Sanena e Sunahan te katoe u mar mirakol teka tara taun i Sodom, a taun i Sodom sanena e ka noa hasina i romana.
Na lia e hatei ragou limiou, turu lanin hahuna tere Sunahan, a nihahuna i tamilimiou u katunura i Kapenium e pan bala nanou u nihahuna turu katunura i Sodom.”
Nonei tara pöata teka be Iesu e poeiena, “O Tamar, alö e Tsunono pan mia i Kolö na i puta. Alia e haniga uagu i tamölö te hamous mena milö a manka teka turu katuun te poeier e ka mer a niatei, bate haröto namen turu katuun papala tema atei balari.
Aa, O Tamar, alö e markato uam turu ngil peisa i tamölö.
“A mamanaka hoboto teka e Tamar te hale meien lia. Na e möa ta taina ta katuun tega atei sileiou lia, a Pien Tson tere Sunahan. E Tamar puku lahas. Na e möa has ta katuun tega atei sil e Tamar. Alia puku lahas a Pien Tson i tanen te atei silegen, na eresi tu onarilia te haröto ragoui lia e Tamar.
“La uamuma i tar, alimiou hoboto te kui hatagala koru miou, bate söate miou a nitiama a kapan koru. Alia e hahusa ragou limiou.
Lueiam a toukui i tar balia te hatuts ragou limiou, taraha alia e ron hala puteiegu a peisar na e tori tami has gia turu katuun hoboto. Ba limiou tena tatei husa mou batena sabe hase mou a nigumgum a niga te ka nitöana.
Taraha a toukui i tar e hahan kana, na nitiama te hale gilia lö e gigahana.”
Nonei tara pöata e Iesu e tataala silaia i gusuna man kuin wit turu Lan u Göagono turu Jiu. Ba u katunun tsitsilo i tanen e besir ba nori e tanian patsikeier a man hua turu wit be noue ren.
Pöata ti tareia u Parasi a ka teka ba nori e poeier tere Iesu, “Tara, u katunun tsitsilo i tamölö e katoeier a ka tema antunan kato nari turu Lan u Göagono.”
Be Iesu e poeiena i taren, “Alimiou go mala rit hanigeiam a ka te katoe e Devit na man hahikapien i tanen tara pöata ti bes ien.
Ba nonei e tasuna tara luma tere Sunahan me nouena a beret a göagono ti hakeia i matana e Sunahan. Taraha, nonei na man hahikapien i tanen egima tatei noueien. Taraha, a beret puku turu pris.
Na limiou go mala rit hanigeiam a Lo tere Mosis te hatei nena u pris puku lasi te tatei kui ria iahana Luman Lotu Pan turu Lan u Göagono.
Na lia e hatei ragou limiou, a ka te kana teka e pan bala koru nena a Luman Lotu.
Alimiou sanena te atei silemiou te mouna uana u raranga teka, ba limiou tema kato homi rami u aposol i tar. Alia e ngilegu, alimiou go taatagi raiam a palair u katuun, ema haats nei.
Taraha, Alia tu butun Katunuma te pan bala has negu u Lan u Göagono.”
Be Iesu e la banena nonei a han mena tasuna tara luman lotu turu Jiu.
Na e kamei a katuun a lima mate e ka. Ba nori e rangate ren me poeier, “A Lo i tarara e haniga has nena tegi kato haniga pouts mei a katuun turu Lan u Göagono?” Taraha, nori i sake ta maroro tegi kout meien e Iesu.
Be Iesu e poeiena i taren, “Tega ka meia ta töa i tamilimiou a töa sipsip, ba sipsip te rus hongo uana iahana kiou turu Lan u Göagono, e hana, alö ma antunan lusei poutse meien iahana a kiou?
Na a katuun e pan bala koru nena a sipsip. Na Lo i tarara e tatei haniga has nena tegi taguhu mei a katuun turu Lan u Göagono.”
Be Iesu e poeiena tara katuun, “Alö go haparori a limamölö.” Ba nonei e haparorena a limanen, me niga pouts here nei a hapalana a limanen.
Ba u Parasi e lakasar mena korupakö ner tegi mar atung hamate menaien e Iesu.
Na pöata te atei sileia e Iesu a ka teka, ba nonei e la ba nena a han teka, ba parpara koru a katuun e kukute nen. Ba nonei e kato haniga hoboton töa rena u katuun ti kamei a siki.
Ba nonei e ranga mera neien e gima hahatei rai a palaier u katuun.
A ka teka e butu sil tego kato hamana menaien u raranga ti ranga naia tere propet Aisaia. “Nonei a katunun kui i tar teka, a katuun tu hopö kapiin lia. Na lia e ngil koruegen. Na lia e hale goien u Namnamei i tar, ba nonei te habulungana has nanou a markato a matskö i tar turu katuun tema Jiu ri.
<range>
Kaba nonei ema ku hapan noi na ema ngala hapan has noi. Na e möa nou ta katuun tego hengo u raranga i tanen tara man maroro.
Nonei ema antunan pekoe nei u nga te magmagolona, na ema antunan kato hoseinei u lam tema kulupu haniga nei. Kaba nonei e kui tuun las nou, e antunana te kato hatagala hanigan töa nanouen a markato a matskö.
Na u katuun tema Jiu ri e hamane roen bate hahalose ren.”
Ba nori emi piou naria a katuun a matakiou na biru tere Iesu. Be Iesu e kato haniga poutse nen, ba nonei e tarana me ranga pouts hasina.
Ba u katuun hoboto e asingoto korur me poeier, “Nonei toum a pien tson tere Devit?”
Pöata ti hengo naia u Parasi a ka teka ba nori e poeier, “Tara nitagala tere Belsebul, a tsunono turu liliahanei, ba nonei te antunan tsuga bara lala u liliahanei u omi.”
E Iesu e atei sil u hakhakats i taren be poeiena, “Tegi hiatatungia u katuun tara töa han pan, ba han teka te omi nou. Na tegi lukataia a töa han tsi a töa hun haposa, bate hiatatungur bate möa nou ta hun haposa tega ka haniga.
Ga tega tsugeia e Satan u katuun i tanen pouts, ga nonei e luba pouts has nanen i tanen pouts. Bora, ga nipepeito tere Satan e mar tagala uanou ime?
Sanena lia ego tsuga ba merai u liliahanei u omi a nitagala tere Belsebul, go katunun tsitsilo i tamilimiou e mar tsuga ba mera rouien ime? Bora, ga u katuun pouts tala i tamilimiou te ona pouts rariou limiou.
Na te Namnamei tala uanen tere Sunahan te tsuga mera gilia u liliahanei u omi, ga Nipepeito tere Sunahan e la tala uanou i tamilimiou.
“Tega ngilin tasuia ta töa ta katuun i luma tara katuun a tagala, nonei ega kits kap mam bin a katuun a tagala. Ba nonei te töan tasuna bate luena a manka i tanen.
Esi tema ka gono menei lia, nonei ema ngile nei lia. Na katuun tema gono bera nei lia u katuun, nonei e tsuga ba raneien lia.
Na lia e hatei ragou limiou, e Sunahan e tatei luba nanou a mamana markato a man omi. Kaba esi te ranga homi nena u Namnamei tere Sunahan, e Sunahan ema tatei luba nanoi a markato a omi teka i tanen.
A katuun te ranga homi nanou lia tu butun Katunuma, e Sunahan e tatei luba nanou a markato a omi i tanen. Kaba a katuun te ranga homi nena u Namnamei u Göagono, e Sunahan ema tatei luba nanoi a markato a omi teka i tanen, tara pöata i romana, na tara pöata i murimuri has.”
Be Iesu e rangana me poeiena, “U ruei u niga e ka mena a hua a niga. Na u ruei u omi e ka has mena a hua a omi. U katuun e tara mamer a hua bate töan atei siler u ruei u niga tsi u omi.
Alimiou u katuun tara kökötsi. Ime te tatei mar ranga mena milimiou a manka man niga te katuun omi uamilimiou? A ka te kana turu tori, u rung te ranga halakasa nanen.
A katuun a niga e halakasena a manka man niga, na katuun a omi e halakasa hasena a manka man omi.
“Na lia e hatei ragou limiou, turu Lanin Hahuna alimiou e hala raroui a nihahuna tara man ranga pinopino a man omi tu ranga naiam limiou.
Tara man raranga noahas i tamölö e Sunahan e ngöe noi lö a katuun a niga tsi a katuun a omi.”
Ba palair u tson hihatuts tara Lo na u Parasi e poeier tere Iesu, “Tson Hihatuts, alam e ngilin tara nem tu mirakol i tamölö.”
Be Iesu e ranga palis ranen me poeiena, “Alimiou u katuun u omi tara pöata i romana te rangata silemiou tu mirakol. Kaba alia ema tatei haröto ragi limiou tu mirakol. A hatöatongo lasi tere Jona a propet i manasa te haröto ragi lia limiou.
E Jona e kaia i torina a iena pan u topisa u lan na topisa a bong, na Alia tu butun Katunuma e ka hasegou u topisa u lan na u topisa a bong iahana u tsiktsiki.
Pöata te butu noa u lanin hahuna, ba u katunura i Ninive te tuol roa turu kout bate hatei ner a markato a omi turu katunura i romana. Taraha, a tei Ninive i hengoe u raranga tere Jona me hapolaser a man markato a man omi i taren. Na töa katuun te pan bala nena e Jona e kana teka.
Na turu lanin hahuna, a tetahol panina i Siba e tuol noa turu kout bate hatei nena a markato a omi turu katunura i romana. Taraha, nonei e lama i lehana koru tegomi hengo menaien u hihatuts u niga tere King Solomon. Na lia e hatei ragou limiou, a katuun te pan bala nena e Solomon e kana teka.”
Be Iesu e ranga lenina me poeiena, “Alimiou u katuun u omi ra i romana e heremi u katuun u momolö. Pöata te la ba nena a liliahanei a omi a katuun, ba nonei te lagi sakesakiena ta makum tegona husa ien tara makum a palaka.
Ba nonei e poeiena, ‘Alia e la pouts uagou tara luma tu la ma lia.’ Ba pöata te la pouts men batemi sabiena a luma e ka haniga, na e kaka pukuna, na i salo hagogosi na e ka haniga.
Ba liliahanei a omi e lana mena lu lelena a tana tohit a liliahanei, ti omi koru naien. Ba nori emi karia iahana katuun teka. Ba nonei e omi bala koru lel tala nena temar omi tutuun uaien. Te markato has uariou u katuun u omi ra i romana.”
Pöata te ranga noaia e Iesu turu katuun, be tsinanen na u toulanen te tukur. Ba nori e tuol ria ielesala me rangata ner tegi ranga uaien tere Iesu.
Ba töa katuun e hatei nen, “E tsinamölö na u toulamölö te tuolur ielesala e ngilin ranga ria i tamölö.”
Be Iesu e ranga palise nen me poeiena, “Esi nonei e tsinar na eresi u toular?”
Be Iesu e tus uana turu katunun tsitsilo i tanen me poeiena, “Nori teka u tsinar na u toular.
Eresi te kukutieier u ngilngil tere Tamar i Kolö nori u toular na u hahinar nu tsinar.”
Nonei noahas turu lan be Iesu e la ba nena a luma mena gumna i rehina Ramun a Perperere i Galili, me hihatutsina.
A katuun a parpara koru te gono hahiseien, ba nonei ena töa osana tara tolaala me gumna, ba u katuun te tuolria i kotolana.
Ba nonei e hatei raneien a parpara koru a ka turu haharuei me poeiena, “Hahengoiam. A töa katuun ena tsihasein a man ngalin kannou.
Ba tara pöata te tsihasa naien a man ngal tara kui, ba palaina a man ngal e pururuku ria i maroro, ba u apena e la rima memi nou hakape ren.
Na palaina a man ngal i pururukuia turu tsiktsiki te kamei u lapo, ba man ngal e pusuku boroboro tunur, taraha u tsiktsiki ema pongotoi.
Ba pöata te la seima a pitala me piri halangoe nen, taraha nori ima kanoa mei ta poloso.
Na palair a man ngal i pururukuia i gusuna u kolits u hihitoka, ba u kolits e panir me kato homier a man kaan leba teka.
Ba palair a man ngal e pururuku ria turu tsiktsiki u niga, me panir me huar. A palai i ka mei a hua a parpara koru, na palai i ka mei a hua te gamon para, na palai i kamei a hua tema para balai.”
Be Iesu e poeiena, “Esi te kamena u talinga ega hengo.”
Ba u katunun tsitsilo e la uarima tere Iesu me rangate ren, “E hana ba lö te ranga meramen turu haharuei?”
Be Iesu e ranga palis ranen, “Alimiou e atei silemiou u ranga momous tara nipepeito kapanina i Kolö. Kaba nori ema ateiri.
“A katuun te ateina, e Sunahan e hala lele noien a niatei a para. Kaba a katuun tema ateinei, e Sunahan e luba nanou a tsitabubun niatei te ka menen.
Nonei koru a ka te ranga sila meragien lia turu haharuei, taraha nori e tarar kaba ema tarari, na nori e hahengor kaba ema hengori na ema atei has ri.
Na u raranga tere propet Aisaia e butu hamana koru talana te poeiena, ‘Alimiou e hahengo mou kaba ema atei sile moi a ka te hengoe milimiou. Na limiou e tara mou, kaba limiou ema tara marei moi aha te tare milimiou.
Be Sunahan e poeiena, U katuun teka a man tui i taren e tupu hakapa. Na man talinga i taren ema antunan hengo korunei, na nori e hasoheier a mataren. Taraha, a mataren e namots tarana, na talingaren e namots hengona, ne na mots ateir. Nori ena mots habirits uarima i tar balia te kato haniga ragen.’
“Kaba limiou e tatei sasaalamiou. Taraha, a mata milimiou e tarana, na talinga milimiou e hengona.
Na lia e hatei hamana ragou limiou! U propet u para na u katuun u matsköra i manasa i ngilin tara korui a manka te tare milimiou, kaba nori ima antunan tareien. Na nori i ngilin hengo korui a manka te hengoe milimiou, kaba nori ima antunan hengoeien.”
Be Iesu e poeiena, “Hengo tala iam, u haharuei tara katuun te tsihasein a man ngal.
U katuun te hengoer u raranga tara nipepeito kap ba tema atei silerien, e Satan ena la nama romana bate lubanena a tsi niatei te kana i tori milimiou. E herenei a man ngal ti tsihasa naia i maroro.
Na man ngal ti tsihasa naia turu tsiktsiki te ka mena u lapo e here nei u katuun te hengoer u raranga bate toul boroboro merien a nisasaala.
Kaba nori ema lu hongo menari u raranga tere Sunahan i taren, ba nori te ka taleier a tsitabubun pöata puku. Ba pöata te omi mera rien u katuun te hamana mena rien u raranga tere Sunahan bate kato hatiamer u hakhakats i taren, ba nori te tori polasa boroboro tuneren.
“Na man ngal ti tsihasa naia tara kolits a hihitoka e here nei u katuun te hengoer u raranga, kaba nori e ka mer u hakhakats pan tara nitöatöana i puta, bate ngileier tegi lu menai ta moni ta parpara. Na manka teka e here nei e pil kakap nena u raranga tere Sunahan batema habute nei ta markato ta niga turu katuun teka.
Kaba a man ngal ti tsihasa naia turu tsiktsiki u niga e here nei u katuun te hengoer u raranga bate atei sile ren. Ba u raranga te kato hanige iena a markato turu katuun teka: a palai e niga korur, na palai e gamon nigar na palai e niga hatsitabubu tunur.”
Be Iesu e ranga mera nei u katuun u taina u haharuei me poeiena, “A Nipepeito tere Sunahan ega herei a katuun te tsihasein a ngalin wit a niga tara kui i tanen.
Kaba tara pöata ti soho hakapaia u katuun ba pakö i tanen e la nama memi tsihasa nena a huana u pulung u omi i gusuna a kuin wit, me lana.
Ba pöata te pusukuema a man ngalin wit be huana, ba u parpara u pulung u omi e butu hasina.
“Ba u katunun kui tere tamana kui e la rima memi poeier, ‘O tsunono, alö u tsihasein a man ngalin wit a man niga tara kui i tamölö, kaba ime temar butu uu parpara u pulung u omi?’
Ba nonei e poeiena, ‘A katuun a omi te kati a ka teka.’ Ba nori e rangate ren, ‘Galö e ngilem alam gona pate ban u pulung?’
“Ba nonei e poeiena, ‘E möa. Alimiou ena mots pate ba has namiou u wit te sohalana turu pulung tegona pate ba mena milimiou u pulung u omi.
Hakeiam u wit na u pulung u omi egi pan hoboto antunana tena tangoho noa u wit. Ba lia te ranga meragou u katuun tena gone riou a kannou a tangoho, pate mam meiam u pulung u omi bate kits ramen batena lapo ramen turu tula. Ba limiou te töan gone miou u wit batena haka ramen tara luman haputu kannou i tar.’”
Be Iesu e hatei raneien u taina u haharuei me poeiena, “A Nipepeito tere Sunahan e here nei u ngalin mastet, te tetenei koruna. Ba katuun e lue nen bena tsihasa nanen tara kui i tanen. Ba tara pöata te pan ien, e pan bala koru lenin a man kaan leba hoboto, bate butu here nei u ruei. Ba u apena te la rima batemi katoeria a man suhana tara man kalan ruei i tanen. Na Nipepeito tere Sunahan e tania hatetenei hasina batena töan pan susuluna.”
<range>
Be Iesu e ranga mera neien u taina u haharuei me poeiena, “A Nipepeito tere Sunahan e here nei u is te luena a tahol bate sohale neien a töa taram palaua, ba i murinen ba palaua hoboto te la seina.”
A mamanaka hoboto teka e Iesu e hatuts raien u katuun turu haharuei. Nonei ema tatei ranga hamatskö nai ta ka i taren, e subun hihatuts lasia i taren turu haharuei.
A ka teka e kato hantoeiena u raranga te rangein a propet, “Alia e ranga goua turu haharuei tego ranga uu lia i taren. Alia e ranga mera gouien a manka tima atei sileien i manasa koru batemi antunana i romana.”
Be Iesu e la ba rena u katuun me tasuna tara luma. Ba u katunun tsitsilo i tanen e la uarima i tanen ba töa i taren e poeiena, “Hatei ramei lam aha te poeiena u haharuei turu pulung te kana tara kui.”
Be Iesu e ranga palis ranen me poeiena, “A katuun te tsihasein a man ngal a man niga e here nei Alia tu butun Katunuma.
Na kui e here nei u han hoboto i puta. Na man ngal a man niga e here nei u katunura tara Nipepeito tere Sunahan. Na u pulung u omi e here nei u katuun tere Satan.
Na katuun a omi te tsihasein u pulung tara kui, nonei e Satan. Na pöata te gone ria a kannou a tangoho e here nei a kapakapana pöata turu han i puta. Na u katuun te goner a kannou a tangoho tara kui, nori u angelo.
Na te gono menari u pulung bate haatse ria turu tula, nonei te kato uanen romana tara pöata te kapana romana a han.
Alia tu butun Katunuma e hala raguma romana u angelo i tar, ba nori temi luer romana a mamana katuun te roron kato homir na u katuun has te tuke rer a palai bate kato homir, bate luba raria romana tara Nipepeito i tar.
Ba nori te lapo merari romana turu pannen u tula. Ba nori te tabe hohomi ria romana turu tula teka bate har hasir.
Ba u katuun u matskö te alesala hereri romana a pitala tara Nipepeito tere Tamaren. Na lö a katuun te ka mem u talinga alö go hengo haniga!”
Be Iesu e poeiena, “A Nipepeito tere Sunahan e here nei a bokis moni pan te hamouse ria tara kui. Ba töa katuun temi sabe nen bate hamous lele nen. Ba nonei te sasaala koruna, batena hahol nena a mamanaka hoboto i tanen, batemi töan holena nonei a kui.”
Be Iesu e ranga lenina me poeiena, “Na Nipepeito tere Sunahan e here nei a katunun hahol te sake la nena tu kabono tu niga koru.
Ba tara pöata te sabe nen u töa u kabono u niga koru, a hihol i tanen e la sei koruna, ba nonei te töan hahol hakapan töa nena a mamanaka hoboto te ka menen, batena töan holena nonei u kabono.”
E Iesu e ranga lel me poeiena, “Na Nipepeito tere Sunahan e here nei a abe te lapo naria i tasi bate soohena a mamana mar iena.
Pöata te saputu nen, ba u katuun te hagalar te las menari a abe i mounsingmou bate hagum mer te arena menarien u iena u niga, bate honge rien turu bona i taren, bate baner a pala te omina.
Te markato has uaren romana tara pöata te kapana romana a han. U angelo e la rima romana batemi arena rariou u katuun u omi na u katuun u niga, bate lapo ba raria romana u katuun u omi turu pannen u tula. Ba nori te tabe hohomi ria romana turu tula bate har hasir.”
<range>
Be Iesu e rangana turu katuun ti hahengoia i tanen me poeiena, “Alimiou e atei sile miou a man raranga te katoe gula lia?” Ba nori i poeier, “Aa.”
Ba nonei e poeiena i taren, “U tson hihatuts hoboto tara Lo, na limiou u katunun tsitsilo has i tar tara Nipepeito tere Sunahan, alimiou e heremi a katuun terena luma te lue nama a manka a man tsimus na manka man toutounei tara makumun haputu i tanen.”
E Iesu e ranga hakapein a man haharuei teka, me la ba nena nonei a han.
Ba nonei e la pouts uana tara han i tanen i Nasaret. Ba nonei e tanian hihatutsna tara luman lotu turu Jiu. Ba u katuun ti hengoeien e asingoto korur me poeier, “Ime te luema a katuun teka a mar niatei na mar nitagala temar kato uana teka?
Nonei toum banei a pien tere Josep a kapenta na e tsinanen toum te ngöeri e Maria na u toulanen toum ere Jemis mere Josep na e Saimon na e Judas?
Na u hahinanen toum hoboto e ka gono has merariora? Gime te lue men a mar nitsunono teka?”
Ba nori e raharahe ren. Be Iesu e poeiena i taren, “A propet tere Sunahan e ka mena a solo turu han hoboto. Kaba u katunura i han pouts i tanen na i luma has i tanen nori ema hatsitsie rien nema hatsunone rien.”
Na nonei ema katoei tu mirakol tu parpara i han i tanen, taraha u katuun i tanen e hahamana naren.
Tara pöata teka e Herot a King e hengoen a man raranga hatei tara manka te katoe e Iesu.
Ba nonei e poeiena turu katunun kui i tanen, “Nonei lasi e Jon a Tsonun Baptais te takei poutsia tara tou mate. Nonei te ka beneien a nitagala te kato meneien a man mirakol.”
I mam nen e Herot e pile kapiin e Jon, be kitsenen bena hakenen tara karabus. Nonei e kato mei a ka teka a ngilina e Herodias a tahol tere Pilip, e toulanen.
Taraha e Jon e ranga mei e Herot me poeiena, “E ma niga koru nei tego tölo menai lö e Herodias!”
Be Herot e katsin atung hamatie nen, kaba nonei e matoutir u Jiu. Taraha, nori i pei e Jon a töa propet.
Na turu lan ti hatöatongeia u lan ti poseia e Herot ba nori e katoeier a kannou pan na u hirata, ba pien tahol a kukubei tere Herodias e sanina i matar u katuun hoboto ti kaia tara kannou. Be Herot e haniga korueiena te sani uen, me ranga hamana koru menen turu ranga te mana uana iasa me poeiena, “Ta saha ta ka te ngile moa lö i tar, alia e hale goien lö!”
<range>
Be Herodias e ranga meiena a pien tahol i tanen, “Alö ena mar ranga uamou teka tere Herot, ‘Hakema a bakuna e Jon a Tsonun Baptais tara pelete ba lö temi hala mien lia.’” Ba pien tahol ena mar ranga has uana teka.
E Herot e tori tiama koru, kaba nonei e kato hakapa talei u ranga u mana i matar u katuun ti nou gono meien, ba nonei e hatangana tala nena u raranga tara tahol.
Ba nonei e tahulena a töa tsonun taratarakap egona söatema a bakuna e Jon. Ba tsonun taratarakap ena ngats kotsena a bakuna e Jon.
Ba u baku e hake rima tara pelete me haleri a pien tahol, ba nonei ena hale neien e tsinanen.
Ba u katunun tsitsilo tere Jon e la rima, me luer a tuenreinen mena kaho naren. Ba nori ena hateier e Iesu.
Pöata te hengo naia e Iesu e Jon e mate, ba nonei mera u katunun tsitsilo i tanen e la ba ner a han teka, me osa ria tara tolaala me la uar tara töa han tema kame ii ta katuun. Ba u katuun u parpara koru e hengoner te la ba meien a taun ba nori e kukute sila nalila e Iesu i maroro.
Be Iesu ena hasunguna me koul ba nena a tolaala. Ba pöata te tara raien u katuun u parpara koru, ba torinen e taatagi koru ranen, ba nonei e kato haniga pouts rena u katuun ti kamei a siki.
Ba tara pöata te lahi hamanasama ka ba u katunun tsitsilo i tanen e la uarima i tanen memi poeier, “A ka e lahibong hakapa tala, na e möa ta han tara makum teka. Hala mera lei u katuun tara matsi han te sukusukur batena hol peiseier ta kannou i taren.”
Be Iesu e poeiena, “Nori ema antunan lari. Alimiou go hala ramien ta ka tegi nouen.”
Ba nori e poeier, “Alam e ka puku meiem a tolima a beret na huol a iena.”
Be Iesu e poeiena, “Lu mena mumei i tar.”
Ba nonei e ranga merena u katuun egi gum ia turu garas. Ba nonei e luena a tolima beret na huol a iena, me tara sei uana i Kolö, me haniga uana tere Sunahan. Ba nonei e posepose iena a beret me hala raneien u katunun tsitsilo, ba nori e molamola rarien u katuun.
Ba nori hoboto e nour me masulur. Ba u katunun tsitsilo e luer a maloto na huol a kalobaka a saputu tara man kannou ti nouba naien.
U hihase turu katuun ti nou e sukusukuia turu 5,000 tara pal tson peisa, kaba a touhaliou na galapien ima ase raien.
Be Iesu e ranga merena u katunun tsitsilo egi osaia tara tolaala, bate la mam uar i hapalana ramun a perperere, ba nonei te töan hala kalakala rena u katuun.
I murina te hala kalakala raien u katuun, ba nonei e la sei pepeisa uana turu pokus tena singo uaien. Ba pöata te lahima a ka, ba nonei e ka pepeisana turu pokus.
Tara pöata teka a tolaala e la halehana ba hakapein a mounsingmou, ba lomolomo e la uanama i matana a tolaala ba u keikei e kato hagigere iena a tolaala.
Ba tara sukusukuna lunlan, be Iesu e la uanama i taren me tataala silanama ioluna u ramun.
Ba pöata ti tareia u katunun tsitsilo te tataala uama e Iesu ioluna u ramun, ba nori e toltololo koru mer a nimatout. Nori i ku hohomi koru me poeier, “A liliahanei!”
Be Iesu e ranga boroboro uana i taren me poeiena, “Alia ba. Möa tu matout iam!”
Be Pita e ranga palisenen, “O Tsunono, tego Iesu hamana koru u lö, ranga memoulia balia te tataala sila goa ioluna u ramun bate la uagou i tamölö.”
Be Iesu e poeiena, “Lama!” Be Pita e koulna tara tolaala me tataala lala ioluna u ramun me lauana tere Iesu.
Kaba pöata te tareien a lomolomo ba nonei e matout koruna, me tanian rukuna. Ba nonei e ku uana tere Iesu me poeiena, “O Tsunono, taguhe moulia!”
Be Iesu e hasöa boroboro nena a limanen me pile nanen me poeiena, “Alö e kamem u nihamana u tetenei koru! Aha tsiponi te hula hakats memulalö?”
Ba pöata ti osaien tara tolaala, ba lomolomo e seloho poutsuna.
Ba u katunun tsitsilo ti kaia tara tolaala e hatsunoner e Iesu me poeier, “U mana koru, alö a Pien Tson tere Sunahan!”
Ba nori e aroher a ramun mena sung ria tara han i Genesaret, ba u katunura i Genesaret e mareier e Iesu. Ba nori e hangö rer u katuun hoboto ti kamei a siki tara mamana han hoboto memi piou rarien tere Iesu.
<range>
Ba nori i ranga hatagala hoboto siler tegi hapile tuun meraien u katuun ti kamei a siki i runguna u hasobö tere Iesu. Ba u katuun hoboto ti sebeleia turu hasobö i tanen e niga poutsur.
Ba palair u Parasi na u tson hihatuts tara Lo i la uama i Jerusalem me la uarima tere Iesu memi rangate ren, “Taraha tsiponi ba u katunun tsitsilo i tamölö te hipus ner u hihatuts ti halan u katuun pan i tarara i manasa? Nori ema galus mameri a limaren bate töan nour!”
<range>
Be Iesu e ranga palis ranen me poeiena, “Gaha tsiponi te hipus me na mi limiou u hihatuts tere Sunahan bate kukute miou u hihatuts turu katunura i manasa?
E Sunahan e ranga me poeiena, ‘Hapaneiam u tamamilimiou na u tsinamilimiou. A katuun te ranga homi nena e tamanen tsi e tsinanen egi atung hamate korui.’
Kaba u hihatuts i tamilimiou e poeiena, ‘A katuun te ka mena a ka te tatei taguhena e tamanen tsi e tsinanen, nonei e tatei poeiena, A ka teka a ka tere Sunahan.’
Ba u raranga te poeiena, ‘Hapaneiam e tamamilimiou’ ema la uanei tara katuun teka. Temar ranga uami limiou. E markato uana teka, alimiou e roron hala putemiou u raranga tere Sunahan te kukute mena milimiou u hihatuts turu tubumilimiou.
Alimiou u katuun u gamogamo! E propet Aisaia e ranga hamana koruia tara markato i tamilimiou, me poeiena, ‘U katuun teka e hatsunono tune ria lia turu ranga tuun i taren, kaba i toriren na turu hakhakats i taren e ka halehana ba koru nariou lia.
<range>
Nori e mastein hatsunone riou lia, kaba nori e roron hihatuts ner a man markato turu katuun tuun, bate poeier e hihatuts ner a man markato tere Sunahan!’”
Be Iesu e ngö mera nei u katuun i tanen me poeiena, “Hengoiam, ba limiou te ateimiou!
A ka te la uana i runguna katuun ema kato hakorkoriane nei a katuun. Kaba a ka lasi te lakasanama i runguna a katuun te kato hakorkoriane nen.”
Ba u katunun tsitsilo e la uarima i tanen memi poeier, “U Parasi ema hanigeri u raranga te katoe mula lö ba nori e raharahar.”
Be Iesu e poeiena, “Noahasina. U katuun teka e hereri u pulung u omi te ka ria tara kui tere Tamar. Nonei e pate baba ranoen.
Nori e hererari u katuun u matakiou te peigiraier a palai. Ba tara pöata te peigena a töa katuun a matakiou a tana matakiou has ba nori te rus hoboto uar i kiou.”
Be Pita e poeiena i tanen, “Alö go hatei ramei lam a ka te poeiena u haharuei te katoe mula lö.”
Be Iesu e poeiena i taren, “Alimiou ema ka noahas memi ta niatei.
Alimiou go atei sileiam, a mamanaka te tasuna i runguna katuun e la uana i torinen batena lakasa ba pouts banena u tuenrei.
Kaba manka te lakasa nama turu rung e la nama i torina a katuun. Nonei a manka te kato hakorkorianena a katuun.
Na manka man omi teka e la nama tara katuun: u hakats u omi na hipöli na tsikolo na kop na u ranga u gamo, na u tuts.
A manka teka te kato hakorkorianena a katuun. Kaba tegi nou menai a kannou ualima u tabuna galus, a ka teka ema kato hakorkoriane nei a katuun.”
Be Iesu e la ba nena a han teka me la uana tara han turu katuun tema Jiu ri te sukusukuia tara man taun i Taia na i Saidon.
Ba töa taholuna tara provins i Kenan te kaia tara han teka e la uana i tanen bena ranga hataatagina i tanen me poeiena, “O Tsunono, a Hatutubunei tere Devit! Alö go taatagi namou lia! U liliahanei u omi e karia tara pien tahol i tar!”
E Iesu ema ranga töa nai tatsi töa tatsi ranga i tanen. Ba u katunun tsitsilo e la uarima tere Iesu me ranga hatagala meren, “Hala ban! Taraha, nonei e kukute mera neira u tabe.”
Be Iesu e ranga palisina me poeiena, “E Sunahan e hala sil puku me melia u katunura i Israel te taiar. Na lö ema Jiu mi.”
Kaba a tahol e lama memi hatukunna i matanen me poeiena, “O Tsunono, taguhe moulia!”
Be Iesu e ranga palisenen, me poeiena, “E ma matskö nei tegi lu menai a kannou tara galapien bate ba naria turu muki.”
Ba tahol e hatanganana, “U mana koru, o Tsunono. Kaba u muki e roron nou noa haser a matsi kannou te pururukuna turu tebol turu Tsunono i taren.”
E Iesu e atei sil temar hakats uu a tahol teka. Ba Nonei e ranga palisenen me poeiena, “U nihamana i tamölö e tagala koruna. Na ka te ngile mölö e butu hamanasana.” Ba pien tahol i tanen e niga pouts hamanasa hasina.
Be Iesu e laba nena a han teka me sila uana i rehina Ramun a Perperere i Galili. Ba nonei ena seina turu pokus me gumna.
Bu katuun u parpara e la uarima i tanen, me la merima u katuun ti ma antunan tataalai, na u korus, na u matakiou, na u katuun u biru, na palair u katuun has u parpara ti kamei a siki, me haka rarien i mouna e Iesu. Ba nonei e kato haniga pouts ranen.
Ba u katuun e asingoto koruner ti hengo menaien ti ranga uu biru, na ti tara meraien u katuun u korus na u katuun tima antunan tataalai i niga pouts, na u katuun u matakiou i tara pouts. Ba nori i soloseier e Sunahan a Tsunonona i Israel.
Be Iesu e ngö gögono rena u katunun tsitsilo i tanen me poeiena, “Alia e taatagi koru regu u katuun teka, taraha nori i ka gono meiou lia turu topisa u lan bate moana ta ka tegi noueien. Alia e raman hala kalakala meragien a bes, taraha nori ena mots tutupu ria i maroro.”
Ba u katunun tsitsilo i tanen e rangate ren, “Ime te sabie roara ta kannou tega antunaia turu katuun u parpara koru teka tegi hanou raien?”
Be Iesu e rangata ranen, “A lahisa beret te ka memi limiou?” Ba nori e poeier, “A tohit a beret na matsi iena has.”
Be Iesu e ranga mera nei u katuun egi gum ia turu tsiktsiki.
Ba nonei e luena a tohit a beret na matsi iena, me haniga uana tere Sunahan, me pose ranen me hala raneien u katunun tsitsilo, ba u katunun tsitsilo e molamola rarien u katuun.
Ba nori hoboto e nour me masulur. Ba u katunun tsitsilo e luer a tohit a kalobaka a saputu tara man nouba i taren.
U hihase turu katuun ti nou e noaia tara 4,000 tara pal tson peisa, kaba a touhaliou na galapien ima ase rai.
Be Iesu e töan hala kalakala rena u katuun, ba nonei e osana tara tolaala, ba nonei e la uana tara pal han i Magadan.
Na tara pöata ti lama u Parasi na u Sadiusi tere Iesu. Ba nori e rangate rien tegi hatara meraien tu mirakol tego harötein a nitagala tere Sunahan.
Be Iesu e ranga palis ranen me poeiena, “Pöata te tsirukuna a pitala ba limiou te pemiou, ‘Ara e ka merou a pöata a niga, taraha u kolö e röröna.’
Ba tara bongbong, ba limiou te pemiou, ‘A langits e polo nou i romana, taraha u kolö e röröna na e ruruhanana bate tara here nei a langits.’ Alimiou e atei silemiou te mouna uana a mar nitaratara i kolö. Kaba limiou ema atei silemi te mouna uana a man hiharöto tara kapakapana pöata.
U katuun u omi ti hapolasa hakapa ban e Sunahan e kato siler tegi tara menaien tu mirakol. Kaba lia ema tatei haröto nagi tu töa tu mirakol. A hatöatongo lahas tere Jona a propetina i manasa te hatara ragi lia alimiou.” Be Iesu e la ba ranen.
Ba tara pöata tina tukuia u katunun tsitsilo tere Iesu i hapalana Ramun, ba nori e töan hakats sabe ner ti solopala mena leien ta beret.
Be Iesu e poeiena i taren, “Alimiou go tarakap hanigaiam bate hanei silemou u is turu Parasi na u Sadiusi.”
Ba nori e tanian hiararanga pouts ria i taren me poeier, “Nonei e mar ranga uana teka, taraha ara ema lue rimei ta beret.”
Ba pöata te atei sileia e Iesu a saha ka ti hiararanga naien, ba nonei e poeiena i taren, “A tsi nihamana i tamilimiou e tetenei koruna. E hana ba limiou te hiaraharaha pouts silemiou tema lu mena mumei limiou ta beret?
Alimiou bema atei noa hasmi? Alimiou go hakats pouts neiam ti posepose mena mei lia a tolima a beret tara 5,000 tara katuun na man kalobaka ti ongo hasaputeiam limiou.
Na limiou go hakats pouts has naiam a tohit a beret tara 4,000 tara katuun na man kalobaka ti ongo hasaputeiam limiou.
E ha koruna ba limiou tema atei sile mulei, alia ema ranga silegulei a beret? Kaba hanei sileiam u is turu Parasi na u Sadiusi!”
Ba u katunun tsitsilo i tanen e töan atei sil taler nonei ema ranga silei u is te katoeri a beret, kaba nonei e ranga sil tegi hanei sil meien u hihatuts u omi turu Parasi na u Sadiusi.
Pöata te la uu e Iesu tara han i Sisaria Pilipai, ba nonei e rangata rena u katunun tsitsilo i tanen me poeiena, “U katuun e ngöeri, Alia tu butun Katunuma, esi?”
Ba nori e ranga palise ren me poeier, “A palai e poeier alö e Jon a Tsonun Baptais, na palai e poeier alö e Ilaitsa na palai e poeier alö e Jeremaia tsi alö a töa turu propet.”
Be Iesu e poeiena taren, “Ga limiou e pemiou alia esi?”
Be Saimon Pita e ranga palisenen me poeiena, “Alö e Mesaia te hopö kapiin e Sunahan. Alö a Pien Tson tere Sunahan te töatöa nitöana.”
Be Iesu e poeiena i tanen, “O Saimon a pien tson tere Jona, e Sunahan e kalale noulö! Taraha a niatei teka ema hatei nelalei ta katuun tuun. Kaba e Tamar te kana i Kolö te hale nameien lö.
Na lia e hateie goulö, alö e Pita, a hatu. Na ieluna a hatu teka alia e hatakeiegoa a luman lotu i tar i tanen. Na nitagala tara tou mate ema antunan tagala saluhe ba na nouien.
Alia e hale goi lö a kii na tara Nipepeito tere Sunahan. A saha ka te kitse moalö i puta, e kits hase roa i Kolö. Na saha ka te haniga namoa lö i puta, e haniga has naroa i Kolö.”
Be Iesu e ranga hatagala merena u katunun tsitsilo i tanen egima tatei hate ii ta katuun nonei e Mesaia.
Tara pöata teka e Iesu e tanian hatei ri u katunun tsitsilo i tanen tega mate uen ba nonei e poeiena, “Alia e la uagou i Jerusalem balia tena sagoho kamits goa i limar u tsunono, na u pris pan, na u tson hihatuts tara Lo. Ba nori tena atung hamate riou lia, ba lia te takei pouts gou turu hatopisana u lan.”
Be Pita e lu mena neien i harerehi mena ranga hapiou menen me poeiena, “O Tsunono, e Sunahan ega hapioun a ka teka! Ego ma tatei butu koruia i tamölö!”
Be Iesu e habiritsina me poeiena tere Pita, “Lau i murir o Satan! Alö e hatu kap namou lia. Taraha alö ema hakei mia u hakhakats i tamölö tere Sunahan. Alö e ka lasmem u hakatsin a katuun tuun!”
Be Iesu e poeiena turu katunun tsitsilo i tanen, “Esi te ngilin kukute nanou lia ega solopali a mamanaka te ka uana i peisanen, bate töan söatena a kuruse i tanen bate kukutie nou lia.
Esi te pile kap haröto nena a nitöatöa i tanen e tia ba nanouen. Kaba a katuun te mate silena te ngil mena neien lia, nonei ena sabie nou a nitöatöa te ka nitöana.
Tega lueia ta katuun a mamanaka hobotona i puta, kaba nonei e hatia hakapi a nitöatöa i tanen, ga mamanaka teka e mar taguhu menoien ime? Nonei e hala nanou ta saha ta ka bate lu poutse nou a nitöatöa i tanen?
Alia lahas tu butun Katunuma te la gono meguma romana u angelo i tar turu ualesala pan tere Tamar, ba lia temi hala palis ragoui u katuun ti kato homi a ka a omi na u katuun ti kato haniga a ka a niga.
Alia e hatei hamana ragou limiou, a palair u katuun te tuolur teka ema antunan materi, e antunana tegi tara menien Alia tu butun Katunuma ena la here gumei romana a king.”
I murina u tönomo u lan be Iesu e lue raiena ere Pita, na u muntoulana ere Jemis mere Jon, me peigi pepeisa mera neien ieluna u pokus u pannen koru.
Ba tara pöata ti tara uaien tere Iesu, ba nori e tareier te palis uu tuenrei tere Iesu: a matanen e alesala herei a pitala, na u hasobö i tanen e hiakan töa bate alesala hatagala koruna.
Be Mosis mere Elaitsa e songotei butu hasingoto ria i rehinen be ranga gono meren.
Be Pita e rangana me poeiena tere Iesu, “O Tsunono, e nigana te ka uariara teka. Tego ngil ia lö, ba lia te kuiegou a topisa taluhu teka, a töa i tamölö, na töa tere Mosis, na töa tere Ilaitsa.”
Tara pöata te ranga noaien, bu köasi u alesala koru emi hoho ranen ba u töa u raranga e butu nama turu köasi me poeiena, “Nonei a Pien Tson a tsomi koru i tar teka. Alia e haniga korue gen. Alimiou ego hengoe men!”
Pöata ti hengoeia u katunun tsitsilo u raranga teka ba nori e matout korur, me tuhatukun rana i puta.
Be Iesu e la uanama i taren me sebele ranen me poeiena, “Takei iam. Alimiou goma matoutmi!”
Ba pöata ti tara seien ba nori e tareier e Iesu pepeisa.
Pöata ti koul puta men turu pokus be Iesu e ranga mera nen, “Alimiou ema tatei hatei moi ta töa ta katuun aha te tara muma limiou e antunana te takei pouts goa lia, Alia tu butun Katunuma, tara tou mate.”
Ba u katunun tsitsilo e rangateier e Iesu, “Taraha tsiponi ba u tson hihatuts tara Lo te poeier e Elaitsa ega mam nema e Mesaia?”
Be Iesu e ranga palis ranen me poeiena, “E Elaitsa ena la mam pouts hamana nama ba nonei temi kato hamatsköena a mamanaka.
Na lia e hatei ragou limiou e Elaitsa e la hakapama, kaba u katuun ima tara mareien ba nori e markato hohomi menarien ti mar ngil uaien. Na nonei noahas tena markato hohomi has meroien lia, Alia tu butun Katunuma.”
Ba u katunun tsitsilo i tanen e töan atei siler nonei e ranga meraien e Jon a Tsonun Baptais.
Pöata ti la uamen turu katuun, ba töa katuun e la uanama tere Iesu, me hatukunna i matanen me poeiena, “O Tsunono, alö go taatagi nema a pien tson i tar! Nonei e roron kotskotsibonguna na peisanen e omi koruna, na nonei e roron rus uana turu tula na iahana ramun.
<range>
Alia u la mena meien turu katunun tsitsilo i tamölö, kaba nori ima antunan kato hanigeien.”
Be Iesu e ranga palis ranen me poeiena, “Alimiou u katuun u hahamana koru na limiou ema matskömi! A lahisa pöata ti ka gono meraia lia limiou? Na lahisa pöata ti söateia lia u nikamits i tamilimiou? La mena mumei a pien i tar!”
Be Iesu e tsuga barena u liliahanei u omi ti kaia tara pien, ba nonei tara tsi pöata puku noahas ba pien tson e niga poutsuna.
Ba u katunun tsitsilo e la uarima tere Iesu memi rangata momouse ren, “E hana ba lam tema antunan tsuga ba ramulei u liliahanei u omi?”
Be Iesu e poeiena i taren, “Taraha, a tsi nihamana i tamilimiou e tetenei koruna. Na lia e hatei hamana koru ragou limiou, Sanena u nihamana i tamilimiou ega popoia tara ngalin mastet, alimiou e tatei peimiou turu pokus teka, ‘Takei ban a makum teka bate la uamula ili,’ ba nonei te takei hasina bate lana. Ba limiou te tatei katoe mou a mamanaka.”
<range>
Ba pöata ti gono hobotoia u katunun tsitsilo i Galili, be Iesu e poeiena i taren, “Alia tu butun Katunuma e susukun hala menari i limar u katuun tena atung hamate riou lia. Kaba turu hatopisana u lan ba lia te takei pouts gou.” Ba u katunun tsitsilo i tanen e taatagi korur.
<range>
Ba tara pöata te la uu e Iesu na u katunun tsitsilo i tanen i Kapenium, ba u katunun lulu monina tara Luman Lotu Pan e la rima memi rangateier e Pita, “A tson hihatuts i tamilimiou e hol hasena a takis tara Luman Lotu Pan, tsime?”
Be Pita e poeiena, “Aa.” Ba tara pöata te tasuia e Pita i luma me katsin rangana, be Iesu te ranga mam tsiponna i tanen me poeiena, “O Saimon, u saha u mar hakats i tamölö? Esi te holena a takis turu king tara man han i puta? U katuun hamatskö tere king tsi u katuun halhal?”
Be Pita e ranga palisenen me poeiena, “U katuun halhal.” Be Iesu e poeiena, “Aa, Na tega markato has uen i tarara.
Kaba, ara ena mots kato haraharaha raiera u katuun teka. Lala i ramun balö tena lase muma ta iena. A iena tutuun tena lase mölö alö na hoso hapange mou a rungunen bate sabie mou a töa a moni, balö tena lue mumen batemi hole mien a takis i tarara.”
Nonei tara pöata teka ba u katunun tsitsilo e la uarima tere Iesu memi rangateren, “Esi koru te pan balana tara Nipepeito tere Sunahan?”
Be Iesu e ngöena a pien a tetenei me hatuole nen i gusuren me poeiena, “Alia e hatei hamana koru ragou limiou. Tema habirits ba namoi limiou a markato a omi, bate here rami a galapien u tetenei, alimiou ema antunan tasu noahas mia tara Nipepeito tere Sunahan.
<range>
A katuun te hala puteiena a peisanen bate here nei a tsi pien a tsi tetenei teka, nonei te pan koru noa tara Nipepeito tere Sunahan.
Na e si a katuun te toul hatamiena a mar pien teka, nonei e toul hatami hase noulia.”
E Iesu e ranga noa me poeiena, “Esi ta katuun te las meranoi a galapien te hamana uar i tar tara markato a omi, e niga bala nena tegi hakits mei a hatu pan i totongolona a katuun teka batena harukue ria i gusuna tasi.
A nomi pan e butu noa romana turu han i puta, taraha a katuun a omi e gono te kato homiena u nihamana turu katuun. Kaba a nomi pan e butu noa romana tara katuun te habute nen!
Tega kato homieia a limamölö tsi a moumölö alö, balö te ngats kotsemen bate banamen! Taraha, e niga bala nena tego kamei lö u töa puku u ualima, tsi u töa puku u mou, balö te töan luemou a nitöatöa te ka nitöana. Kaba ema niganei tego kamei lö u huol u ualima tsi u huol u mou balö te lapo baneria turu tulana i hel te ka nitöana.
Na tega kato homieia a matamölö alö, balö te hasemen balö te banamen. E niga bala nena tego kamei lö u töa puku u mata balö te töan luemou a nitöatöa te ka nitöana. Kaba ema niganei tego kamei lö u huol u mata balö te baneria turu tulana i hel te ka nitöana.”
Be Iesu e poeiena, “Alimiou go haneiam möa tu sigaleiam ta töa tara galapien teka. Na lia e hatei ragou limiou, u angelo i taren e tarakapin töa raren te ka rien tere Tamar i Kolö.
Taraha, Alia u butun katuun silema tegomi lu pouts merai u katuun hoboto ti taia.
Na u saha u mar hakats te ka memi limiou tara katuun te kamena a 100 tara sipsip ba töa i taren te taiana? Nonei e la ba ranou u 99 tara sipsip bate karia turu pokus ba nonei tena sakiena a sipsip te taiana.
Bora, gate sabe poutsenoen a sipsip te taia, alia e hatei hamana nitöa ragou limiou, nonei e sasaala koru lasmenou nonei a töa sipsip te taia, batema hakats sil ranei a 99 tara pal sipsip tima taia ii.
Nonei tema ngil benei e Tamamilimiou i Kolö ta töa tara galapien u tetenei teka ega taia.”
E Iesu e ranga lel me poeiena, “Tega kato homieia a hahatoulana i tamölö alö, balö te la uam i tanen ba limiou a huol te ka pepeisamiou balö te hatei mien a markato a omi i tanen. Te hengo talenoien u raranga i tamölö, ba limiou te ka haniga pouts miou.
Kaba tema hengoe neien lö, balö te luem ta töa tsi ta huol ta katuun bate la gono meriou lö. Ba huol tsi a topisa katuun te tatei hitaguhu ria turu ranga bate hatagaleren.
Kaba tema ngilin hengo naneien u raranga i taren, balö te hatei rem u katunun kui turu lotu. Na tema hengo noa hase neien u raranga i taren, ba limiou te kato here namien a katuun tema tahongo neia turu lotu, tsi te lehana banena u lotu.”
Be Iesu e poeiena, “Na lia e hatei hamana koru ragou limiou, a saha ka te kitse mialimiou i puta, e Sunahan e kits hasenouen i Kolö. Na saha ka te purese mialimiou i puta, e Sunahan e hapurese hase nouen i Kolö.
Ba lia te hatei hamana koru len ragou limiou, tegi singo sileia ta huol i tamilimiou ta ka i puta teka, bate haniga hoboto naren, ba e Tamar i Kolö te kato beranoi limiou a ka te singo sile milimiou.
Na tegi gonoia a huol tsi a topisa a katuun tara solor, alia e ka gia i gusuren.”
Be Pita e la uanama tere Iesu me rangatenen, “O Tsunono, a lahisa pöata tego ranga hataatagi ia lia tere toular bate solopalena a markato a omi i tanen, bate tara poutse noulia? Ega para hapopoia tara tohit a pöata?”
Be Iesu e poeiena i tanen, “A tohit a pöata puku ema antunanei. Alö go ranga hataatagia i tanen a tohit a pöata, na tana tohit lel a pöata bate kato talasina.
“E markato uana teka, a Nipepeito tere Sunahan e herenei a king te katsin hakapena a haroho turu katunun pepeitokap i tanen.
Ba pöata te tanian kato hamatsköeien a haroho, ba nori emi piou ner a töa katunun pepeitokap te kamei a haroho te antunaia turu 10 milion kina.
Kaba nonei ema antunan palis poutse ii a haroho teka. Ba king e poeiena turu katunun pepeitokap i tanen, ‘Alimiou go hahol neiam a tson teka na tahol, na galapien, na mamanaka hoboto i tanen. Ba moni te hol rarouien te palis poutse roi a haroho i tar.’
Ba katunun pepeitokap e tuhatukun nena i puta be ranga hataatagi tori koruna i tanen me poeiena, ‘Alö go hahaloso noa bum ba lia te palis poutse gou a man haroho hoboto i tamölö.’
Ba king e taatagi nena a katunun pepeito kap i tanen be palis hakapan töa nena a man haroho i tanen me hapurese poutsenen.
“Ba nonei a katunun pepeitokap teka e lana me hitupali mena a hahuol i tanen, te ka hasmei a haroho i tanen e antunaia tara 100 kina puku. Ba nonei e pile nanen i totongolonen me poeiena, ‘Alö go palis poutsema a haroho i tar!’
Ba hahuol i tanen e tuhopö nena i matanen ba e ranga hataatagi tori koruna i tanen me poeiena, ‘Alö go hahaloso noa bum balia te palis poutse gou a haroho i tamölö.’
Kaba nonei ema ngil ii ba nonei ena hakei nen tara karabus e antunaia te palis poutseien a haroho.
“A pöata ti tareia u palair u katunun pepeitokap a ka teka ba nori e raharaha korur mena hateieri e king a mamanaka hoboto te butu.
Ba king e ngöeiena a katunun pepeitokap teka me poeiena i tanen, ‘Alö a katuun a omi koru! Alia u palis bei lö a haroho pan tu katoia lö i tar, taraha alö u ranga hataatagi tori koruia i tar.
Ga lö go mala taatagi hasnela a hahuol i tamölö ti mar taatagi has mei lia alö!’
Ba king e raharaha koru talana me hala mena neien tara karabus, tegona sagoho kamits uen bate antunana tara pöata tego palis poutseien man haroho hoboto.”
“Nonei te markato has meranoi limiou, e Tamar i Kolö tegoma solopala mena milimiou a markato a omi tara palair u katuun, e antunana tena tara pouts ramouen limiou.”
Pöata te ranga hakapa naia e Iesu a manka teka, ba nonei e laba nena i Galili me la pouts uana tara han i Judia i hapalana Ramun i Jodan.
Ba u katuun u parpara koru e kukutie ren, ba nonei e kato haniga pouts ranen ti kaien.
Ba palair u Parasi e la uarima i tanen memi torohane ren me poeier, “A Lo i tarara e haniganena tega laba menai a tson a tahol i tanen?”
Be Iesu e ranga palis ranen me poeiena, “Alimiou u rit haniga haseiam u raranga te kana turu Buku u Göagono te poeiena, ‘tara tantania e Sunahan e kato raien a tson na tahol, Nonei te laba silanena a tson e tamanen na e tsinanen batena ka gono mena a tahol i tanen ba nori a huol te katoeier u töa puku u tuenrei.’
<range>
Nori ema huol len talari, kaba u töa puku u tuenrei. Na sahaka te kits takono hakapi e Sunahan, e möa ta töa ta katuun tega antunan purese kalakala pouts leleien.”
Ba u Parasi e poeier i tanen, “Ga tara ha tsiponi be Mosis te hala nena a lo te poeiena a tson e tatei kolotena u pepa tega tsuga menaien a tahol i tanen?”
Be Iesu e poeiena i taren, “Mosis e hala mei u raranga teka i tamilimiou, taraha alimiou u katuun u hihipus, kaba tara tantania e möa taka tega markato uu teka.
Na lia e ranga mera goulimiou, a tson te laba nena a tahol i tanen, ba tahol tema kaka gono menei ta tabina ta tson, ba tson i tanen tena töl lelena a tabina tahol, nonei e katoena a markatona tara tsikolo.”
Ba u katunun tsitsilo e poeier i tanen, “Tega markato tala uaien teka ba tson na tahol, tema antunan hitölri.”
Be Iesu e ranga palisina me poeiena, “U raranga teka ema tatei la uanei turu katuun u parpara, kaba e Sunahan e hala hasiin a nitagala turu palair u katuun tegima hitöl uaien.
Palair a pal tson tema antunan hitölri, nori i mar posa merai teka. Na palai ema hitöl meri ti hapö uaien. Na palai ema hitöl meri, taraha nori e ngilin kato ner a toukuina tara Nipepeito tere Sunahan. Kaba tson te antunan kukutiena u raranga teka, e tatei kukutie nen.”
U katuun i la mera mei a galapien u tetenei tere Iesu, tegomi hatakopo menaien a limanen i taren bate singo uana tere Sunahan. Ba u katunun tsitsilo i tanen e ranga haraharaha ria i taren.
Be Iesu e poeiena, “Haka baraiam a galapien gi la uama i tar, ma hapiou rami, taraha a Nipepeito tere Sunahan e ka uana turu mar katuun teka.”
Ba nonei e hatakopena a limanen i taren me lana.
Ba töa katuun e la uanama tere Iesu me poeiena, “Tson Hihatuts, a saha ka a niga tego kati lia balia te luegou a nitöatöa te ka nitöana?”
Be Iesu e poeiena i tanen, “Taraha balö te rangate milia saha ka te nigana? E Sunahan puku a töa te nigana. Te ngilin lue mialö a nitöatöa te ka nitöana, ba lö te kukutiem a man raranga tere Sunahan.”
Ba nonei a katuun e rangatenen, “A man saha man raranga?” Be Iesu e ranga palisenen me poeiena, “Alö goma atung hamatei a tana katuun. Na lö goma kope ii a ka tara tana katuun. Alö goma gamogamoi. Na lö goma tsikolo ii.
Alö go hapani e tamamölö na e tsinamölö. Na lö go ngili a tana katuun temar ngil hasmena milö a peisamölö.”
Ba tson a hitots e poeiena i tanen, “Alia e kukutiegu a man raranga hoboto teka. Ka ha lel tego kati lia?”
Be Iesu e poeiena i tanen, “Te ngilin butu haniga koru mia lö i matana a Tsunono, balö tena hahol ba nem a mamanaka i tamölö balö te hala rami u katuun ti möa ta ka ta moni, balö te kame mou a mamanaka a nigana i Kolö. Balö te kukutie moulia.”
Ba pöata te hengoeia a tson a hitots a ka teka, ba nonei e taatagi koruna me lana, taraha nonei e kamei a moni na mamanaka.
Be Iesu e poeiena turu katunun tsitsilo i tanen, “Alia e ranga hamana koru mera goulimiou, a katuun te kamena a moni a parpara ema antunan tahongo boroboro neia tara Nipepeito tere Sunahan.
Na lia e hatei lel ragou limiou, ema antuna koru lasnei tega la uu a katuun te kamena a moni a parpara koru tara Nipepeito tere Sunahan, temar kato has uana a kemol te katsin sipina tara tsi tabutu tara salum.”
Ba pöata ti hengoeia u katunun tsitsilo i tanen a ka teka, ba nori i asingoto korur me poeier, “Gesi te antunan ka haniga nou?”
Be Iesu e tara uana i taren me ranga palis ranen, “Turu katuun tuun ema antunari, kaba tere Sunahan a mamanaka e hahankana.”
Be Pita e poeiena tere Iesu, “Alam u laba nema a mamanaka me kukutie mumoulö. Ga lam e lue mou aha?”
Be Iesu e poeiena i taren, “Alia e ranga hamana koru meragou limiou, tara han a tsimus i murimuri, tena gum goa Lia tu butun Katunuma turu Gumgum u Göagono i tar, ba limiou u katuun te lala gono memou lia tena gum has moa turu maloto na u huol u gumgum u göagono turu king, bate taratarakap ramou u maloto na huol tara pal katunura i Israel.
Na u katuun hoboto te hakats nariou lia bate labaner u luma i taren na u toularen nu hahinaren na u tamaren nu tsinaren, na galapien i taren na u tsiktsiki, nori ena lueriou a parpara koru lel a ka, bate lu hase riou a nitöatöa te ka nitöana.
Kaba u katuun u parpara koru ti mammam ena murimuri riou, ba u katuun ti murimurima tena mam riou.”
Be Iesu e poeiena, “A Nipepeito tere Sunahan e here nei a katuun terena kuin grep te la bongbong silena tegona sake menaien ta katuun tegona kui ia tara kuin grep i tanen.
Na pöata ti haniga naien tegi hol meraien a 1 kina tara man töa man lan, ba nonei e töan hala mera neien tara kuin grep.
“Ba tara pal 9 kilok tara bongbong ba nonei la uana tara makumun töana, bena tara rena a palair u katuun ti möa ta toukui ti tutuol puku.
Ba nonei e ranga mera nen, ‘Alimiou egona kui mia tara kuin grep i tar balia te hol ragoui limiou a hihol a matskö.’ Ba nori e lar.
Ba nonei lalen ponina tara pal 12 kilok na tara 3 kilok, ba nonei ena markato has uana iesana.
“Ba tara pal 5 kilok ba nonei e la lenina bena tarena a palair u katuun bate tutuol puku ponir. Ba nonei e poeiena i taren, ‘Aha te hakapa pinopino sile milimiou u lan u ohots teka batema kuimi?’ Ba nori e ranga palise ren me poeier, ‘E möa ta katuun tega hala railam ta toukui.’ Ba nonei e poeiena, ‘La tala iam batena kui mia tara kuin grep i tar.’
<range>
“Ba pöata te lahima ka, ba katuun terena kuin grep e ranga mena a tson mammam i tanen. ‘Ngö rema u katunun kui bate hala ramien a man hihol i taren, taniama tara pala te hagoun kui tuun lila, balö te töan hol ramou a pala te kui mam lila.’
U katuun ti tanian kui mei a pal 5 kilok i holrai a man 1 kina 1 kina tara a man tötöa.
Ba pöata ti holraia a pala ti kui mam, nori i pei lasi egi gamon lusei a hihol i taren. Kaba nori i hala hasrai a man 1 kina 1 kina puku has tara man tötöa.
A pöata lahas ti lu hakapeien a moni i taren, ba nori te raharaha hamanaseier a katuun terena kuin grep, ‘U katuun te hagou kui lila e kui pukue lila a töa aua, ba hihol i taren te hihinatue tsipon mena a hihol i tamulam. Kaba lam e kui noa mula i bongbong me lana i gusuna pitala a hiski mena antunan töa nena a lahi, balö te hol tsipon ramule lam a mar hol te hol ramuleien lö!’
<range>
“Ba katuun terena kuin grep e ranga palisena a töa katuun i gusuren, ‘A tsi hahikapien, Alia ema kato homi gia i tamölö. Alö e hatangana namula tego kui sil mei lö a 1 kina turu töa u lan.
Bara, lu talei a hihol i tamölö ba lö te lam. Alia e ngilin mar hol has menagi a katuun te hagou kui lala temar hol has mena lilei lö.
Alia e tatein markato menagi a moni i tar temar ngil uagu lia. Te tangana nagia lia a manka i tar, alö goma tatei hiomi ii.’”
Be Iesu e poeiena, “U katuun ti hamurimuri nori tena mamir romana, na u katuun ti mammam nori tena murimurir romana.”
Pöata te laia e Iesu i Jerusalem, ba nonei e lu halhal rena a maloto na huol a katunun tsitsilo i tanen, ba nonei e rangana i taren tara pöata ti tataalaien i maroro. “Ara e la talara i Jerusalem, ba Alia tu butun Katunuma tena hala neroa turu pris pan na turu tson atei tara Lo. Ba nori tena kout nariou lia bate kitser u raranga tegi atung hamate menai lia.
<range>
Ba nori te hala lel naroa lia turu katuun tema Jiu ri, ba nori tena hahakos ria i tar bate lahuse riou lia, bate nila naria lia tara kuruse. Ba turu hatopisana u lan balia te takei pouts gia romana tara tou mate.”
Be tsinar a galapien tson tere Sebedi e la uarima tere Iesu na huol a pien tson i tanen, be tsinaren e hatukunna i matana e Iesu, me rangata nena tega haniga mei e Iesu u ngilngil i tanen.
Be Iesu e poeiena i tanen, “Aha te ngile mölö?” Ba nonei e ranga palisenen me poeiena, “Alö go haniga ba huol a pien tson i tar teka tena gum gono meriou lö romana tara pöata tena king möalö, a töa tara pal matou na tabi tara pal keruka.”
Be Iesu e poeiena i taren, “Alimiou ema atei silemi a ka te rangata nami limiou. Alimiou e antunan ua mia tara kap tena ua goa lia ba limiou tena sagohe mou a kamits tena sagohe gou lia?” Ba nori ranga palise ren me poeier, “Alam e antunam.”
Be Iesu e poeiena, “Alimiou ena ua moa tara kap i tar. Kaba lia ema antunan hopö kap nagi esi tena gum noa tara pal matou na tara pal keruka i tar. E Tamar puku lahas te hopö kapiin u katuun tegi lui a man makum teka.”
A pöata ti hengo naia a maloto a katunun tsitsilo u raranga teka, ba nori e raharaha koru rer u mun toulana teka.
Be Iesu e ngö gögono mera neien i tanen me poeiena, “Alimiou e atei silemiou a markato turu katuun tema Jiu ri. U tsunono i taren e ranga hamal ria i taren, na pal kapan i taren e peits kap hatagala has raren.
Kaba a markato teka ema tatei ka neia i gusumilimiou. E möa. A katuun te ngilin panna i tamilimiou, nonei go kato herenai a peisanen a katunun kui i tamilimiou.
Na te ngilin mamna ta töa i tamilimiou, nonei go kato herenai a peisanen a katunun kukui puku, te markato has uagu Lia tu butun Katunuma. Alia uma la sile mei u katuun egimi kui beiou lia. E möa. Alia u la silema emi kui ber u katuun, bate sakahis ragen tara tou mate i tar.”
<range>
Tara pöata ti laba naien i Jeriko, ba u katuun u parpara koru e kukute raren.
Ba huol a katuun a matakiou te gum talaria i rehina kalana me hengoer te la karasa uu e Iesu ba nori e kur me poeier, “O Tsunono a Hatutubunei tere Devit! Alö go taatagi ramou lam!”
Ba u katuun e ranga merarien egi kakamoto. Kaba nori i ku hapan noalasi, “O Tsunono a Hatutubunei tere Devit! Alö go taatagi ramou lam!”
Be Iesu e tuoluna me ngö ranen, “Aha te ngile milimiou tego kati lia i tamilimiou?”
Ba nori i ranga paliseren me poeier, “O Tsunono, alam e ngilin taram!”
Be Iesu e taatagi koru ranen me sebele iena a mataren, ba nonei tara tsi pöata puku noahas ba nori e tara poutsur, me kukutier e Iesu.
Ba tara pöata ti butuien i Jerusalem, me la uar i Betpats turu Pokus i Olip. Be Iesu e hala mam rena a huol a katunun tsitsilo i tanen me poeiena i taren, “La uamula tara han te kanama ili, ba limiou tena tare mou a töa rongki e kamena a tuna i kits kapiin. Ba limiou tena purese ramoien bate la mera mumeien i tar.
<range>
Na tena ranga nanoa ta töa ta katuun ta ka i tamilimiou ba limiou te ranga memen, ‘A Tsunono te ngil rena men.’ Ba nonei te hala tuun las nena men romana.”
A ka teka e butu sil tega kato hamana menaien u raranga te rangein a propet i manasa:
“Hatei raiam u katunur i Saion, ‘Taraiam a King i tamilimiou e la hamanasa uanama i tamilimiou. Nonei e kato here nanei a peisanen a katuun papala koru bate osana tara tunan rongki a hitots.’”
Ba u katunun tsitsilo tere Iesu ena kato haseier a ka ti ranga meraleien.
Ba nori e lue rima a rongki na tuna, me hopöeria a man hasobö i taren i oluna a rongki, be Iesu e gumna i tanen.
Ba u katuun u parpara koru e haholaseria a man hasobö i taren i maroro, ba palai e ngatseier a man kalan ruei me haholase rien i maroro.
U katuun u parpara koru ti mamin e Iesu na u katuun has ti murimurima i tanen i ku bate poeier, “Hosana! Soloseiam a Hatutubunei tere Devit! E Sunahan ega kalali esi te la nama tara solona a Tsunono. Hosana! Solosei korueiam a solona e Sunahan iasa koru!”
Tara pöata te tukuia e Iesu i Jerusalem, ba u katuun hoboto tara taun e asingoto korur me poeier, “Esi nonei teka?”
Ba u katuun ti la gono meien e poeier, “Nonei e Iesu a propetina i Nasaret i Galili.”
Be Iesu e lauana tara Luman Lotu Pan mena tsuga rena u katuun ti hahol ia tara makumun lotu. Ba nonei e tula halakoponena u tebol turu katuun ti palpalisiin u moni na man gumgum turu katuun ti haholin a man kulu.
Ba nonei e poeiena i taren, “I koloto has naia turu Buku u Göagono, ‘A luma i tar e ngöeri romana a luman singo.’ Kaba limiou e kato here tsipon namien a kioun mous turu kopkop!”
Ba u katuun u matakiou na u mou omi e la uarima i tanen iahana a Luman Lotu Pan ba nonei e kato haniga pouts ranen.
Ba u pris pan na u tson hihatutsur tara Lo e raharaha mer ti tara menaien u mamana u mirakol te katoeien, na ti ku uu a galapien iahana a Luman Lotu Pan bate poeier, “Hosana! Soloseiam u Hatutubunei tere Devit!”
Ba nori e poeier tere Iesu, “Alö e hengoeiem a ka te ranga naren?” Be Iesu e poeiena i taren, “Alia e hengogu. Alimiou toum ima rit hanigemi u ranga teka, ‘A galapien u tetenei egi solosei a solo mölö.’”
Be Iesu e laba ranen me la uana tara han i Betani, tena keien a töa a bong.
Ba tara bongbong koru be Iesu e la pouts uana i Jerusalem, nonei e bes koru.
Ba nonei e tarena u töa u ruein fik i rehina maroro ba nonei e la uana i tanen, mena lagi sakesakena ta hua. E ka las mei a kala tuun. Ba nonei e poeiena turu ruein fik, “Alö ema antunan hua lel moi!” Ba nonei puku noahas tara pöata te rangaien ba u ruein fik e langona.
Ba u katunun tsitsilo e tarer a ka teka me asingoto korur me poeier, “Ime temar lango boroboro ualala u ruein fik teka?”
Be Iesu e poeiena i taren, “Alia e hatei hamana ragou limiou, Te hamana koru mia limiou batema hula torimi, alimiou e tatei markato uamiou te markato uagu la lia turu ruein fik teka, na limiou e tatei mar ranga has uamiou teka turu pokus, ‘Alö go takei balö te lapo ba namia a peisamölö i tasi,’ ba nonei temar kato has uanou te ranga uami limiou.
Na te hamana mia limiou, tara pöata te singo mia limiou ba limiou te lue mou a saha ka te singo silemi limiou.”
Be Iesu e kopis pouts uana tara Luman Lotu Pan, ba pöata te hihatuts ien, ba u pris pan na u tsunono turu Jiu e la uarima i tanen memi rangateren, “A saha nitsunono te ka memölö te kato memi lö a manka teka? Esi te halei lö a nitsunono?”
Ba e Iesu e ranga palis ranen, “Alia e rangata has ragoui limiou u töa u harangata. Te ranga palise moa limiou u harangata i tar, ba lia te hatei has ragoui limiou esi te hale melia a nitsunono te kato megi lia a manka teka.
Ime te lueia e Jon a nitsunono tega baptais meraien u katuun? Tere Sunahan tsi tara katuun tuun?” Ba nori e hiarangrangata poutsur me poeier, “Te pei roara, ‘E Jon e kamei a nitsunono tere Sunahan,’ be Iesu te pei nou i tarara, ‘Ga taraha tsiponi ba limiou tema hamanemi e Jon?’
Na ra ena mots poe hasera, ‘E Jon e kamei a nitsunono tara katuun.’ Taraha, u katuun hoboto e poeier e Jon a propet tere Sunahan. Na ra e matoutera tena raharaha uaren.”
Ba nori e ranga paliseier e Iesu, “Alam ema ateimi.” Ba nonei e poeiena i taren, “Na lia has ema antunan hatei ragi limiou esi te hale mei lia a nitsunono ba lia te katoegu a manka teka.”
Be Iesu e poeiena i taren, “Ime temar hakats uami limiou tara katuun te kamena a huol a pien tson? Nonei e la uana tara pien a hamua me poeiena, ‘A pien i tar, alö gona kui ia tara kuin grep i romana.’
Ba pien tson e ranga palisinen, ‘Alia ema ngilin kui gi.’ Kaba i murinen ba nonei e habiritsena u hakhakats i tanen ba nonei ena kuina tara kui.
Ba e tamanen e lana mena katoena u töa u mar ranga noahas tara hahuoluna pien tson. Ba pien e ranga palisina me poeiena, ‘Aa, alia e la gou.’ Kaba nonei ema la ii.
“Esi i taren a huol te katoe u ngil tere tamaren?” Ba nori e poeier, “A pien tson a hamua.” Be Iesu e poeiena i taren, “Na lia e hatei hamana koru ragou limiou, e kato has uana iesana tara Nipepeito tere Sunahan. U katuun te lulueier a takis na u touhaliou u lulu tson pinopino ena tasu mammam raroua limiou iahana Nipepeito tere Sunahan.
Taraha, e Jon a Tsonun Baptais emi haröto rai limiou a maroro a matskö, kaba limiou uma hamane mien. Na pal tson u omi na touhaliou u omi i hamaneien. Na limiou i röto hakapeiam ti markato uen teka, kaba limiou uma palis noahasemi u hakhakats i tamilimiou bate hamane men.”
Be Iesu e hihatuts lenina me poeiena, “Hengoiam turu tana u haharuei. A töa katuun te tuei a makumun tsiktsiki i tanen e lebei a kuin grep me kui hahise neien a ololo, me kahoena a kiou ti ron kato bulbuleia u grep. Ba nonei e kui leleiena a luman pepeito kap a pia nitöa tara kuin grep. Ba nonei e hataratara kap tuun ranei u palair u katuun a kuin grep teka me hakuin moni nanen, ba hapalana moni e la uana tara katuun terena kui. Ba nonei e la uana tara töa han i lehana.
“Ba tara pöata te susukun tangohoia a kui, ba nonei e hala mera nei u katunun kui i tanen turu katuun ti kui ia tara kuin grep tegina lu menaien ta pala i tanen.
Ba u katunun taratarakap tara kui e lu rer u katunun kui i tanen, me lahuser a töa, me atung hamateier a tai, ba nori e titieri a tai a hatu.
Ba katuun terena kuin grep e hala lel ranama a palair u katunun kui i tanen, i para baler a pala ti la mamima, ba u katunun taratarakap tara kui e markato lel has mera rien iesana.
“Ba kapakapanen ba nonei e hala nena a pien tson i tanen, ba nonei e poeiena, ‘Nori ena tara marei riou a pien tson i tar.’
Ba pöata ti tareien a pien tson teka ba nori e poeier, ‘A pien tson tara katuun terena kui teka te lue nou a kuin grep. Aragi atung hamateien, bara te lue rou a kui i tanen!’
Ba nori e pile kap naren me lapo halakasa narimen tara kuin grep ba nori e atung hamatie ren.”
Be Iesu e rangata ranen, “Bora, ga tara pöata te lama a katuun te tuenei a kuin grep, nonei emi katoe nou aha turu katuun u omi teka?”
Ba pal kapan turu Jiu e poeier, “Nonei emi atung hamate ranou u katuun u omi teka, ba nonei te hataratara kap ranoui u katuun u niga a kuin grep teka, ba nori te hala hamatsköe roien a pala i tanen tara pöata tega tangohoien.”
Be Iesu e ranga meranen, “Alimiou i rit haseiam u raranga turu Buku u Göagono, ‘A hatu ti raman u katunun kukui luma bate hapiraka naren, nonei a hatu te niga balana tara toukuina tara luma. A ka teka a Tsunono te katoeien, ba nonei te niga koruna i matarara!’”
Be Iesu e poe lelena, “U raranga teka e ranga ranou limiou. Na lia e hatei ragou limiou, a Nipepeito tere Sunahan e luba rari limiou romana bate hala rari u katuun te katoeier a toukui a niga.
A katuun te rusuna romana tara hatu teka nonei e tupeko nitöa naiena romana. Kaba te konena romana a hatu teka ta katuun, ba nonei te kono bulbul here nanoien u köahu.”
Ba pöata ti hengoeia u pris pan na u Parasi a man haharuei teka tere Iesu, ba nori e atei siler e Iesu e ranga sil raien, ba nori e raharahar.
Ba nori e katsin pile kap naren, kaba nori i matoutir u katuun u parpara koru, taraha u katuun i pei e Iesu a töa propet.
E Iesu e ranga lenin u tana u haharuei turu katuun me poeiena, “A Nipepeito tere Sunahan e tatei herenei a king te kato be ii a pien tson i tanen a kannoun hitöl.
<range>
Ba king e hala ralala u katunun kui i tanen egina ngö rema u katuun tegi la uama tara kannouna tara hitöl, kaba nori ima ngilin la uamei tara kannou.
“Ba nonei e hala lel ralala a palair u katunun kui me poeiena i taren, ‘Na ranga mera muma u katuun ti tahul mam rela lia, A kannou i kato hakapi e hahalosona. Alam u atung hakapi a man kau a man tson na man tunan kau a man bokoko hanigan töa. Na mamanaka e kana e hahalosona. Alimiou go la uamuma tara kannoun hitöl.’
Kaba nori ima ngilin hengo sile ii a ka ti ranga meraien, me la uar tara man toukui i taren: a töa e la uu tara kui i tanen, na tai e la uu tara stoa i tanen.
Ba palai e pile kap rer u katunun kui tara king me kato hohomi raren, me atung hamate raren.
“Ba king e raharaha koruna, me hala ralala u soldia i tanen mena atung hamate rer u katuun ti atung rema u katunun kui i tanen, me hakuluper a taun i taren.
Ba nonei e ngö rena a palair u katunun kui i tanen me poeiena, ‘A kannoun hitöl i kato hakapi na e hahalosona, kaba u katuun ti ngö rela lia ema haniga nari tegi la uamen. Nori ema antunan la tala rimei.
Bora, la tala uaiam tara man maroro iahana taun bate tahul remuma u katuun tegona sabe raiam limiou bate lauaruma tara kannou.’
Ba u katunun kui e la uar tara man maroro me gono rarima u katuun hoboto ti sabe raien, u katuun u omi na u katuun u niga. Ba luma tara hitöl e saputu rena u katuun.
“Kaba pöata te tasuma a king iogana temi tara meraien u katuun ti lama, ba nonei e tarena a töa katuun ema la memei u hasoböna tara hitöl.
Ba nonei poeiena i tanen, ‘A tsi hahikapien, ime temar laua muma lö teka te möa uemölö tu hasoböna tara hitöl?’ Ba katuun e kakamoto nitöa bananen.
Ba e king e ranga merena u katunun kui i tanen, ‘Kits kap naiam a limanen na mounen ba limiou te lapo ba namien ielesala turu kuhil, tara makum te tabe hohomi nouen bate kutu hakarkarangakena a liho nen.’”
Be Iesu e rangana me poeiena, “E Sunahan e ron ngö rena u katuun u parpara koru, kaba nonei e hopö kap nanou a tsi topisa puku a tsi katuun.”
Ba u Parasi e lakasar mena hiararanganer ime tegi mar gamo menaien e Iesu tara man raranga i tanen.
Ba nori e hala ralila u katunun tsitsilo i taren na palair u katuun tere Herot tere Iesu mena poeier, “Tson Hihatuts, alam e atei silem alö a katununa turu mana. Alö e roron hihatuts hamana nem a maroro tere Sunahan, taraha alö ema hakats nami a manka te hakats ner u katuun tsi a nikapan i taren.
Bora, alö go hatei ramou lam, ime temar hakats uemölö, e niga hasina tegi hol mei a takis tere Sisa a gamman pan, tsi e möa?”
Kaba e Iesu e atei sil hakapi u hakhakats u omi i taren, ba nonei e poeiena, “Alimiou u gamogamo! Aha te katsin torohana sile milimiou alia?
Haröte mumei lia a moni te holeri a takis.” Ba nori e lube rimeien a töa a denarius moni.
Ba nonei e rangata ranen, “A bakuna esi, na solona esi te kar teka?”
Ba nori e poeier, “E Sisa.” Be Iesu e poeiena i taren, “Bara, hala talemi e Sisa a manka i tanen, bate hala hasemi e Sunahan a manka i tanen.”
Ba pöata ti hengoeien a ka teka, ba nori e asingoto korur. Ba nori e laba naren.
Nonei noahas turu lan ba u Sadiusi e la uarima tere Iesu. A pal katuun teka nori i pei e möa ta tou takei pouts tara tou mate. Ba nori i poeier tere Iesu, “Tson Hihatuts, i manasa e Mosis te poei, ‘Tega mateia ta tson bate möana ta pien, e toulanen e tatei tölena a amoaba, ba nori te hatuhaner romana ta pien tena luenou a solo tara tson te mate.’
<range>
Bora, e kamei a man munmun toulana i kaia i gusu mulam, nori i tohit. Ba ka ti posa mami e hitöluna, be matena bate möa noana ta pien. Ba hahuoluna a toulanen e töl lelena a amoaba.
Ba nonei e mate lel hasina bate möa noana ta pien. Te markato has uen tara hatopisana a toularen, mena antunan töana ti popoien, a tohit.
Ba nönöa ren hoboton töa tala, ba tahol e mate hasina.
Ga tara pöata te takei pouts ria romana u katuun tara tou mate i taren, esi nonei koru i taren te tueie nou a tahol? Taraha, nori u mun toulana tohit i töl hoboto taleien.”
Be Iesu e ranga palis ranen me poeiena, “Alimiou e gamo miou. Taraha, alimiou ema atei silemi u Buku u Göagono, na nitagala tere Sunahan.
Pöata te takei pouts ria romana u katuun tara tou mate, nori ema antunan hitöl lel roi. Nori e ka hereroi u angelo ri Kolö.
Kaba tara tou takei pouts turu katuun ti mate, alia e ngilin rangata ragou limiou: alimiou u rit haniga haseiam u raranga tere Sunahan te ranga naien i tamilimiou?
Nonei e mar ranga uu teka: ‘Alia a Sunahan tere Abraham na lia a Sunahan tere Aisak na lia a Sunahan tere Jekop.’ U raranga teka e poeiena nonei ema Sunahan uanei turu katuun u mate. E möa. Nonei a Sunahan turu katuun te töatöar.”
Ba pöata ti hengoeia u katuun a ka teka, ba nori e asingoto koru ner u hihatuts i tanen.
Ba pöata ti hengoeia u Parasi te rangau e Iesu turu Sadiusi, ba nori e kakamoto nitöar.
Ba töa tson ateina turu tson hihatutsura tara Lo, e katsin rangata torohane neien u töa u harangata.
Ba nonei e poeiena, “Tson Hihatuts, u saha u raranga te pan balana tara man raranga hoboto tere Sunahan?”
Be Iesu e poeiena i tanen, “Alö go ngil korui a Tsunono i tamölö e Sunahan, balö te ngil memien a tui na u namnamei hoboto i tamölö na u hakhakats hoboto i tamölö!
Nonei u raranga tutuun teka na te pan bala koru hasna turu raranga hoboto tara Lo.
Na u hahuoluna u raranga u kapan e kato uana teka, ‘Alö go ngil korui a tana katuun temar ngil has mena milö a peisamölö.’
U huol u raranga teka nonei a mouna u mamana u raranga turu propet na e Mosis.”
Pöata ti gonogono hobotoia u Parasi, be Iesu e rangata ranen, “Ime temar hakats uami limiou tere Mesaia? Nonei a pien tson teresi?” Ba nori e poeier, “Nonei a pien tere Davit.”
<range>
Be Iesu e poeiena i taren, “Ga taraha tsiponi ba u Namnamei u Göagono te harangena e Devit ba e Devit e ngöenei e Mesaia ‘A Tsunono’?
E Devit e poei, ‘A Tsunono e poei tara tsunono i tar, Gum ia tara pal matou i tar, antunana te hake goalia u katuun te pakö rioulö i pitapitana a moumölö.’
“E Devit e ngöei a katuun teka, ‘A Tsunono.’ Ga ime te markato uanen ba nonei te pien uana tere Devit?”
Kaba e möa ta töa tega mala raranga poutsin tatsi töa tatsi ranga tere Iesu. Na i murina pöata teka e möa ta töa tega rangate ien tu töa tu harangata, taraha nori i matout.
Be Iesu e poeiena turu katuun u parpara koru na turu katunun tsitsilo i tanen, “U tson ateira tara Lo na u Parasi e ka mer a nitsunono tegi hatarare menaien a man Lo tere Mosis.
<range>
Na limiou go hengoeiam a mamanaka te ranga mera rien limiou. Kaba limiou goma kukutiemi a markato i taren, taraha nori pouts ema kukutieri a man lo te hake rien i tamilimiou.
Nori e roron hake ria a man lo a man tiama turu katuun, a man lo te kamer a toukui pan. Kaba nori ema antunan kukutieri ta töa ta pal lo tara man lo teka.
“A mamanaka te roron katoe ren e kato silerien tegi tara meraien u katuun. Hena, nori e roron hakits naria a matsi bokis i poleren na i limaren te kamena u raranga tere Sunahan iahanen. Na nori e kato hanigan töa ner a man runguna a man hasobö a man ngahangaha i taren bate tataabala koruna.
Na nori e ron ngilin gum ria turu gumgum tara pal kapan tara pöata tara kannou, na e ron ngilin gum koru has ria turu gumgum u niga koru na i luman lotu.
Nori e roron ngiler u katuun egi hapan raien tara makumun töana, na nori e ngil haser u katuun egi ngö raien u Rabai.
“Kaba u katuun ema tatei ngö raroui limiou u Rabai (te poeiena a Tson Hihatuts) taraha alimiou e ka memiou a töa puku a Tson Hihatuts, nonei a Tsunono, na limiou u munmun toulana.
Ba limiou tema tatei ngöemi ta töa ta katununa i puta e Tamamilimiou, taraha alimiou e ka memiou a töa puku a Tamamilimiou, te kana i Kolö.
Na u katuun ema tatei ngö has rari limiou u Hihatutus, taraha alimiou e ka memiou a töa puku a Hihatutus, e Mesaia.
A katuun te pan bala ranou limiou e tatein na katunun kui uanou i tamilimiou.
A katuun te solo sei peiseiena a peisanen, a solonen ena hala puteier romana. Kaba katuun te haka pute iena a peisanen, nonei ena luena romana a solo pan.”
E Iesu e ranga lel me poeiena, “Alimiou u tson ateira tara Lo na limiou u Parasi, a nomi pan e butu noa i tamilimiou! Alimiou u gamogamo, na limiou te ron hatu kap ramiou u katuun tegi tasu uen tara Nipepeito tere Sunahan, na limiou pouts has ema antunan tasumi.
Alimiou e roron katoemiou u singona turu lotu u ngahangaha turu rung tuun, bate lu tsipon bemi a peisa milimiou a manka turu amoaba. Te markato uamilimiou teka alimiou e luemou a nihahuna a omi koru.
“Alimiou u tson ateira tara lo na u Parasi, alimiou u gamogamo! Alimiou e roron la koru uamiou turu tsiktsikina i lehana na i tasi, tego kato menami ta töa ta katuun, a katunun tsitsilo i tamilimiou. Kaba pöata te lu sabe tsipone mia limiou a töa, ba limiou te kato tsipone mien a katuun a omi koru tena hahune ria romana i hel. Na limiou e katoe men ba nonei te omi bala koru len ranou limiou.
“A nomi pan e butu noa i tamilimiou, alimiou u matakiou te haröto tsipon nemiou a maroro turu katuun bate poeiemiou, ‘Tega hamanaia ta katuun tara Luman Lotu Pan bate poeiena e manana iasa, a ka pinopino. Kaba tega hamanaia ta katuun tara goul tara Luman Lotu Pan bate poeiena e manana iasa, aa, nonei e tatei markato koru has uana temar ranga uanen.’
Alimiou u katuun u matakiou u tutu! Saha ka te panina, a goul, tsi a Luman Lotu Pan te hagöagonena a goul?
Na limiou e poe hasemiou, ‘Tega hamanaia ta katuun tara makumun haats, a ka pinopino. Kaba tega hamanaia ta katuun tara manka te kana tara makumun haats, aa, nonei ega markato koru has uu temar ranga uanen.’
Alimiou u katuun u matakiou! Aha te panina, a manka te kana tara makumun haats? E möa. A makumun haats te hagöagonena a manka te kana i tanen, nonei te panina.
A katuun te hamanana tara makumun haats e hamana hasna tara manka te kana i tanen.
Na katuun te hamanana tara Luman Lotu Pan e hamana hasna tere Sunahan te kana i tanen.
Na katuun te hamanana i Kolö e hamana has uana tere Sunahan na turu gumgum u göagono te gum nen.
“Alimiou u tson ateira tara Lo na limiou u Parasi, a niomi pan e butuna romana i tamilimiou! Alimiou u gamogamo! A mamana matsi kaan hasoksoka a matsi tetenei te kana tara kui, alimiou e roron patsike men ba limiou te halemi e Sunahan a man hamalotona a man makum. Na markato te hala menari a hamalotona makum tere Sunahan e nigana. Kaba limiou e totone miou a mar hihatuts a kapan tara Lo te markato uana teka: a markato te hamou hamatskö menari u raranga turu katuun, na markato te taatagi mera nei e Sunahan u katuun, na markato a mana.
Alimiou u matakiou te ngilin haröto tsipon rami u katuun a maroro. Alimiou e roron hakats hapara nemiou a man markato pinopino, kaba limiou ema kato tsiponemi a markato a niga te panna i matana e Sunahan.
“Alimiou u tson ateira tara Lo na u Parasi, a niomi pan e butunoa i tamilimiou, u katuun u gamogamo! Alimiou e roron kato hagogosemiou a murina a kap na pelete, kaba iahanen e korkorianana, te kato has uana a torimilimiou te habutena a markato tara kop na te hagua be menami limiou u ngilngilina turu tuenrei.
Alimiou u Parasi u matakiou! Alimiou go kato hagogoso mam meiam a torimilimiou, ba markato i tamilimiou te niga has noa i biou.
“A niomi pan e butunoa i tamilimiou u tson ateira tara lo na u Parasi, u gamogamo! Taraha alimiou e heremi u kioun mate te tara ha hiaka hanigan töana ielesala, kaba i iogana e saputena u tsinön mate na mamanaka a koreme.
Nonei noahas tara markato teka. Ba u katuun te tarer a peisa milimiou bate poeier alimiou u katuun u matskö. Kaba i iogana i tamilimiou e saputu mena a markato turu gamo na mamana markato a omi.”
Be Iesu e ranga lenina me poeiena, “A niomi pan e butunoa i tamilimiou u tson ateira tara Lo na u Parasi, alimiou u katuun u gamogamo! Alimiou e roron kuiemiou u kahokaho u niga turu propet ti mate bate hake miou a manka a man tara hanigan töa turu kahokaho turu katuun u matskö.
Ba limiou te poeiemiou, ‘Sanena ara ti kaia tara pöata turu tuburara i manasa, ara sane ma taguhu rari ien tegi atung hamate meraien u propet.’
Ba turu raranga i tamilimiou, alimiou e hatara marei nemiou te hatutubunei uami limiou turu katuun ti atung hamatir u propet i manasa!
Na limiou e markato has uamiou ti markato uaien, bate hahonoto tale miou a man markato a man omi i taren.
“Alimiou u katunur tara kökötsi a omi na u gamogamo! E möa koru tego antunan bus ba mena milimiou romana a nihahuna i hel.
Tara markato teka alia e hala ragou limiou u propet na u katuun u atei na u tson ateira tara lo. Ba limiou tena atung hamate ramiou a palai bate tapala ramien tara kuruse bate kato hamate ramen, ba limiou te lahus ramia a palai turu luman lotu i tamilimiou bate kute meramien tara mamana man taun.
Ba limiou te alate miou romana u katuun u matskö ti atung hamatir i manasa, e taniaia tere Ebol bate lana tere Sakaria a pien tere Berekaia ti atung hamateia u tubumilimiou i gusuna Luman Lotu Pan na makumun haats.
Alia e ranga hamana koru mera goulimiou, a nihahuna tara man markato teka e lue mou limiou u katunura i romana!”
Be Iesu e poeiena, “A tei Jerusalem, atei Jerusalem, alimiou e roron atung hamate ramiou u propet bate titi hatu ramiou u katuun te hala mera mei e Sunahan i tamilimiou! A pöata a para alia i ngilin gono mera mei limiou i tar bate hatongo kap ragou limiou, temar gono mena nei a keriou u tuna i kopina pakapakanen. Kaba limiou ema ngil mi!
Tara, man luma i tamilimiou e kaka puku koruna.
Alia e ranga mera goulimiou, alimiou ema tatei tara lele moi lia e antunana te pei moa limiou, ‘E Sunahan ega kalali a katuun te la nama tara solona a Tsunono.’”
Pöata te laba naia e Iesu a Luman Lotu Pan me katsin lana, ba u katunun tsitsilo i tanen e la uarima i tanen memi hatare rien a man luma pan.
Be Iesu e poeiena i taren “Alimiou e tara hasemiou a mamanaka hoboto teka. Na lia e ranga hamana koru mera goulimiou, e möa lel nou ta töa ta hatu tega ka lel ia romana tara man makum te karien. A mamana hatu hoboto e tarura riou bate rusur i puta.”
Pöata te gum ia e Iesu turu Pokus tara Ruein Olip ba u katunun tsitsilo i tanen emi ka momous pepeisa gono meren me rangate ren, “Hatei ramei lam i hangisa te butuna romana a ka teka, na u hiharöto te hatara nanou a pöata tego la pouts uama lö, na te kapana romana a han.”
Be Iesu e ranga palis ranen, “Haneiam, möa tu hengoeiam ta katuun tegomi gamo raiou limiou.
Taraha, u katuun u parpara e la rima romana bate ngöeri a peisaren a solor bate poeier, ‘Alia e Mesaia’ ba nori te gamo rer romana u katuun u parpara.
Alimiou e hengoemiou romana te ling uana romana a man hiatatung i susuku na u bulungana tara man pulana i lehana. Kaba limiou goma matout mi. A manka teka e butu hasina romana, kaba a nikapakapa na man lan e ka noana.
A töa han e hiatatung mena romana a tana han, na palair u hun katuun e hiapulpular romana. Na e kamenou a bes pan na nun pan has tara han a parpara.
A manka teka e kamits here nei romana te posa menari a pien tutuun.
“U katuun e hala rariou limiou romana tegi kato hakamits merai limiou, ba limiou te kato hamate rariou. Na mamana hun katuun e omi sile roi lia, alimiou.
U katuun u parpara koru e hapolaser romana u nihamana i taren. Nori e hala mera roi a palai turu katuun te pakö raren batena hia o omi pouts hasir romana.
U katuun tema propet ri e butur romana bate gamour, bate ngöeri a peisaren u propet tere Sunahan, bate gamo rer u katuun u parpara.
A man markato a man omi teka e para koruna romana ba u ngilngil turu katuun u parpara te kapa susul nou.
Kaba u katuun te pile kap ner romana a markato tere Sunahan tara pöata a omi teka batema hapolaserien, e Sunahan e lu pouts mera noien i tanen.
Ba u Bulungana u Niga teka tara Nipepeito tere Sunahan te hihatuts laneria romana tara mamana han i puta, ba man hun katuun hoboto te hengoe ren romana, ba i murinen ba kapakapana a pöata te töan butu nou.”
Be Iesu e poeiena, “Alimiou e tare miou romana a ka a omi koru te rangein e Daniel a propetina i manasa, te tuol ien tara makum a göagono.” (A katuun te ritena u raranga teka ega atei.)
“Ba pala te karia i Judia te bus uar romana turu pokus.
Na katuun te kana romana i pungana ema tatei koul nei romana, tegana lu menaien a manka i tanen iahana luma.
Na katuun te kana romana tara kui i tanen ema tatei la pouts nei romana tegana lu menaien a man hasobö i tanen.
A nitaatagi pan koru e kana romana tara touhaliou te kamer romana u pika nonei tara pöata, na tara touhaliou te hihasusur romana!
Alimiou go singo uaiam tere Sunahan ba pöatan bus teka tema tatei butu neia tara pöatan hamuri na turu Lan u Göagono.
Taraha, a niomi te butuna romana nonei tara pöata e pan saluhe koru nena romana a man niomi hoboto, te butu i manasa tara pöata te katoeia e Sunahan a mamanaka bate noana i romana na tara pöata hoboto i murimuri.
Sanena e Sunahan tema hamakmakumei a pöata teka, ega möa koru ta katuun tega tatei ka haniga romana. Kaba e Sunahan e hamakmakum menai romana a pöata teka tego taguhu meraien u katuun te hopö kap raien.
“Kaba te poeiena ta katuun i tamilimiou, ‘Röto iam, e Mesaia teka,’ tsi ‘Nonei ili,’ möa tu hamaneiam.
Taraha, u Mesaia gamogamo na u propet gamogamo e butur romana, ba nori te katoer romana u hiharöto u kapan na man mirakol. Tegi antuna uen, ba nori te gamo rer romana u katuun te hopökapir e Sunahan.
Hengoiam! Alia e hatei mammam ragilimiou a ka teka i mamina a pöata tena butu nen romana.
“Bora e markato uana teka, te hatei raia limiou u katuun, ‘E Mesaia e kana tara makum a palaka,’ möa tu la uaiam nonei tara makum. Tsi tegi poeien, ‘Nonei e mousuna iahana luma,’ möa tu hamana raiam.
Taraha, Alia tu butun Katunuma e la here gumei romana u kanaha te kanahana tara mamana makum turu kolö.
U katuun e atei siler a makum te kana u tuenrei u mate, taraha nonei a makum te gonogono ria u apena te nounouer a ka a koreme. Na e kato has uana iesana, u katuun e atei sil hase riou ime te butu goa lia romana.”
“I murina pouts noahas a pöata tara niomi, a pitala e kuhilina romana, na tsihou ema piri has nei romana, na u pitopito e rus rima romana i kolö. Ba mamanaka a tagala na i kolö te tagasir romana.
“Ba u hiharöto i tar tu butun Katunuma te butuna romana i kolö. Ba mamana katununa i puta te matoutur romana bate taber, ba nori te tarer romana Alia tu butun Katunuma e la meguma romana u köasi i kolö na nitagala na u ualesala u kapan.
Ba lia te pihegu a tuhil bate ling hapanina, ba u angelo i tar te la uar turu han hoboto i puta, ba nori te gono rarima u katuun te hopö kapir e Sunahan.”
Be Iesu e ranga lenina me poeiena, “Alimiou go lue mia ta niatei tego haharuei mena milimiou u ruei te ngöeri u fik. Tara pöata te mararana a kalana u ruei bate rurusuna, alimiou e atei sil hakape mula a pöata tara pitala e susukuna.
Te kato has uamou limiou, tara pöata te tare moa limiou romana a mamanaka hoboto teka, ba limiou te atei sile mou nonei e susukuna i matan tamana hamatskön töa.
Alia e hatei hamana koru ragou limiou, a mamanaka hoboto teka e butuna romana i mam te mate ria a palair u katuun te töatöar tara pöata teka.
U kolö nu puta e taia riou, kaba u raranga i tar ema antunan taia koru nei romana.”
Be Iesu e poeiena, “Kaba e möa ta töa tega atei sileiou u lan tsi a aua te butu nama romana a manka teka. U angelo ri Kolö has ema atei roi, na lia has tu butun Katunuma ema atei has goi. E Tamar puku lasi te ateina.
A pöata te la pouts guma romana lia tu butun Katunuma e markato has uanama romana tara pöata tere Noa i manasa.
Tara man lan i mamina u uolo pan, u katuun i nou na i ua, na pal tson na touhaliou i hitöl e antunan töaia turu lan te tasuia e Noa tara tolaala.
Na nori ima atei sil noa hasei aha tega butu. Antunaia te butuma u uolo pan me söata ba hakapa ranen. E markato has uanou iesana tara pöata te la pouts guma lia romana, Alia tu butun Katunuma.
Nonei tara pöata a huol a tson e kui ria romana tara kui. Ba töa te lueier romana, ba tai te kakana.
Na a huol a tahol e katoeier romana a palaua. Ba töa te lueier romana, ba tai te kakana. Te markato uanoien teka, ba limiou te haneimiou.
“Taraha, alimiou ema atei silemi u sahu lan te la nama romana a Tsunono i tamilimiou.
Kaba limiou go atei iam: sanena a katuun terena luma ega atei sil i hangisa tega lama a kopkop tara bong, ba nonei te kalkalatana bate hatu kap nena a kopkop tega tasu uaien i luma.
Te markato uanen teka alimiou go hanei hasiam. Taraha, Alia tu butun Katunuma e la pouts guma romana tara pöata, alimiou ema atei silemien romana.”
Be Iesu e pei lelena, “Esi nonei ta katunun kui ta atei te tatei kato hanigan töa nena a toukui tanen? A Tsunono te tatei hataratara kap nanei a katuun teka a palair u katunun kui i tanen tega hala meraien a kannou i taren tara pöata hamatskö.
A katunun kui teka e tatei sasaalana tara pöata temi sabienen a katuun pan i tanen, tara toukui te kuinen.
Na lia e ranga hamana koru mera goulimiou, a katuun pan i tanen e tatei hataratara kap nanoi a katunun kui teka a mamanaka hoboto te teie nen.
Kaba tega omia a katunun kui teka, ba nonei te rangana i torinen bate poeiena, ‘A katuun pan i tar ema sesein la pouts namei romana.’
Ba nonei te tanian atung rena romana a palair u katunun kui, ba nonei te nouna bate ua gono merena u katuun u uaua pala.
Ba katuun pan tara katunun kui teka, te songots la nama romana tara pöata, a katunun kui i tanen ema atei silenei nonei e la nama tara pöata teka.
Ba katuun pan te hahune noen, ba nonei tena haka gono mera neien u katuun u gamogamo. Tara makum tena tabe hohomi rouen bate kutu hakarkarangaker a liho ren.”
Be Iesu e ranga lelna turu katunun tsitsilo i tanen me poeiena, “Pöata te butu nama romana u lan tego la pouts ma a Tsunono, ba Nipepeito tere Sunahan te here namei romana a maloto a tahol a kukubei ti lui a man lam i taren bate la siler tegina tara menaien a tson tego hitöl.
A tolima a tahol a tutu na tolima a tahol atei.
A touhaliou u tutu i lui a man lam i taren, kaba nori ima lu hapare lei ta karasin.
Kaba touhaliou u atei i luela a man lam i taren na man botolo karasin a man saputu.
Kaba a tson tegomi hitöl ema la boroboro mei, ba nori hoboto e topi korur be sohor.
“Ba tara gusuna bong ba töa katuun e kuna me poeiena, ‘A tson tega hitöl e la hamanasa nama. Alimiou go la muma batemi tare men.’
Ba touhaliou u kukubei hoboto e taker be pilits sei hobotoner a man lam i taren.
Ba tolima tahol a tutu e poeier tara tolima tahol a atei, ‘Alimiou go hala ramumei lam ta tsi karasin i tamilimiou, taraha a man lam i tamulam e katsin osor.’
Kaba a tolima tahol a atei i ranga palis raien me poeier, ‘E möa. U karasin ema antunanei i tamilimiou na i tamulam has. Alimiou go la mula i stoa batena hol peise miou ta karasin i tamilimiou.’
“Ba pal touhaliou u tutu ena hol karasinir. Ba pöata ti tia noa men, ba tson tegi hahitölini e tukuna. Ba pala ti hahaloso e tasu gono mer a tson ti hahitöli tara kannouna tara hitöl, ba tamana e hapilie ier.
Ba i murinen ba palair u touhaliou u kukubei e la pouts rima memi poeier, ‘O Tsunono, o Tsunono, kalatema a tamana ba lam te tasu mou.’
Kaba a tson ti hahitölin e ranga palis raien me poeiena, ‘Alia e hatei hamana koru ragou limiou, alia ema atei sil ragi limiou.’”
Be Iesu e poeiena, “Alimiou go haneiam, taraha alimiou ema atei silemi u lan tsi a aua te butu nama romana a Tsunono i tamilimiou.”
Be Iesu e poeiena, “A Nipepeito tere Sunahan e here hase nei romana a katuun te katsin laba nena a han i tanen bate lauana i lehana. Ba nonei te ngö gögono rena u tson pepeito kap i tanen bate hataratara kap raneien a mamanaka i tanen.
Ba nonei e hala raneien a moni, e hala hapopo naien tara nikukui i taren a man tötöa. Nonei e halei a töa katuun a tolima talen moni e antunaia tara 5,000 kina. Ba nonei e hale nei a tai a huol a talen moni, e antunaia tara 2,000 kina, na tai i halei a töa talen moni e antunana tara 1,000 kina. Ba nonei e la uana tara tou lala i tanen.
“Ba tson pepeito kap te lui a tolima a talen moni e lana mena hakui nena a moni teka ba nonei e luena a tana a tolima a talen moni.
Na tara töa noahas a markato ba tson pepeito kap te lui a huol a talen moni ena luena a taina a huol a talen moni len.
Ba tson pepeito kap te lui a töa a talen moni e lana, mena kaho hamous nena a moni tara katuun pan i tanen.
“Ba i murina a pöata a ngahangaha koru, ba katuun pan turu tson pepeito kap teka e la pouts nama memi ase gono mera neien u moni ti lueien.
Ba tson pepeito kap te lui a tolima a talen moni, e la nama memi hala nena a moni i tanen me hala gono meneien a tana a tolima a talen moni i tanen me poeiena, ‘O tsunono, alö u hale lei lia a tolima a talen moni i tamölö. Tara! A tana a tolima a talen moni has teka tu lui lia.’
Ba katuun pan i tanen e poeiena, ‘E niga nitöana, alö a tson pepeito kap hamana na lö u kato hanigan töani a toukui i tamölö. Alö u tara kap haniga koruni a matsi topisa koru a mats ka, na lia e ha taratara kap tala nagi lö a mamanaka a pannen. Tasu hongo tala uu tara nisasaala tara katuun pan i tamölö!’
“Ba tana tson pepeito kap ti halei a huol a talen moni e la nama memi poeiena, ‘O tsunono, alö u halei lia a huol a talen moni i tamölö. Tara! Alia i kui habutu leli a tana huol a talen moni len.’
Ba katuun pan i tanen e poeiena, ‘E niga koruna, alö a tson pepeito kap hamana na lö u kato hanigan töani a toukui i tamölö. Alö u tara kap haniga koruni a matsi topisa koru a mats ka, na lia e hataratara kap tala nagi lö a mamanaka a pannen. Tasu hongo tala uu tara nisasaala tara katuun pan i tamölö.’
“Ba tson pepeito kap te lui a töa a talen moni e la nama memi poeiena, ‘O tsunono, alia i atei sil alö a katunun hakhakui hatagala koru, kaba lö e roron lu noa hasem a hihol tara toukui tara tana katuun.
Alia u matout ba lia ena hamouse gia a moni i tamölö turu tsiktsiki. Tara! A moni i tamölö teka.’
Ba katuun pan i tanen e poeiena, ‘Alö a tson pepeito kap a omi na karous! Alö e poeiem alia ema kui gi kaba lia e roron luegou a hihol tara toukui tara tana katuun?
Ga lö go mala haka taleia a moni i tar tara beng, ba lia te tatei lu pouts gono megien ta taina ta moni tara pöata tego kopis pouts malia.’
“Ba nonei e poeiena tara palair u katunun kui i tanen, ‘Luba nami a moni bate halemi a katuun te ka mena a maloto a talen moni.
Taraha, a katuun te kamena a huhua tara toukui i tanen e hala hase roi a maroro tego kui menaien a huhua i tanen, ba nonei te kamenou a mamanaka a parpara. Kaba a katuun te möa ta huhua tara toukui i tanen e luba naroi a mats ka pinopino te ka menen.
Bate lapo ba naroa ielesala turu kuhil. Tara makum tena tabe hohomi koru ria romana u katuun bate kutu hakarkarangaker a liho ren.’”
Be Iesu e ranga lenina me poeiena, “Alia tu butun Katunuma e la guma romana bate heregi a king, u angelo hoboto e la gono has meri mou lia romana. Na nonei a pöata teka, alia e gum goa turu gumgum u göagono i tar.
U katuun hoboto e gono hoboto ria romana i matar. Ba lia te lu kaakata ragen romana te kato uana a katunun taratarakap te lu kaakata rena u sipsip na u meme.
Ba lia te haka ragia romana u sipsip tara pal matou i tar na u meme tara pal keruka i tar.
“Ba lia te ranga meragou u katuun tara pal matou i tar, ‘U katuun te kato hasasaaler e Tamar, lamuma batemi luemiou a Nipepeito ti kato taatago berai limiou i manasa noa te habuteia e Sunahan a mamanaka.
Taraha, alia u bes ba limiou e hale milia a tsi kannou. Na lia u maka ba limiou e haue moulia. Na lia a katununa tara tana han ba limiou e lu mena milia i luma i tamilimiou.
Alia u möa tu hasobö ba limiou e hale mi lia u hasobö. Na lia u kamei a siki ba limiou e taguhe moulia. Alia u kaia tara karabus ba limiou emi tare moulia.’
“Ba u katuun u matskö te poeier romana i tar, ‘O Tsunono, i hangisa ti tareia lam ti bes uu lö ba lam e hale mi lö a kannou? Na i hangisa ti tareia lam ti maka u lö ba lam e haue mölö?
Na tara saha pöata tu tareia lam alö a katununa tara tana han ba lam e lu mena milö i luma i tamulam? Na tara saha pöata tu tareia lam alö i möa tu hasobö ba lam e hale mi lö u hasobö?
Na i hangisa ti tareia lam ti siki ialö tsi ti kaia lö tara karabus ba lam ena tare mölö?’
“Ba lia te ranga palis ragouen bate peigou i taren, ‘Na lia e hatei hamana koru ragou limiou, tu katoe mia limiou a markato teka ta töa tara man hahatoulana i tar, alimiou u kato be mien lia.’
“Ba lia te ranga meragou u katuun tara pal keruka i tar, ‘U katuun te hamalir e Sunahan, laba nemou lia ba limiou te la uamiou turu tula te ka nitöana, ti kato hahaloso bei e Satan na u angelo i tanen.
Taraha, alia u bes ba limiou ema hale milia ta tsi kannou. Na lia u maka ba limiou ema haue milia ta tsi ramun.
Na lia a katununa tara tana han, kaba limiou ema lu mena milia i luma i tamilimiou. Alia u möa tu hasobö ba limiou ema hale milia tu hasobö. Alia u siki ba limiou ema taguhe milia, na ti kaia lia tara karabus, alimiou ima tare milia.’
“Ba nori te ranga palis meriou lia bate poeier i tar, ‘O Tsunono, i hangisa tu tareia lam tu bes uu lö na tu maka uu lö na tu katuun uu lö tara tana han ba lam ema taguhe mi lö? Tara saha pöata tu tareia lam ti möa ialö tu hasobö na ti siki ialö na ti kaia lö tara karabus ba lam ema taguhe mi lö?’
Ba lia te ranga palis meragouen bate peigou i taren, ‘Alia e hatei hamana koru ragou limiou, a pöata tu raman katoe mia limiou a markato teka ta töa tara man hahatoulana i tar, alimiou u raman kato be hase mien lia.’
Ti markato uaien teka ba u katuun teka tena lue riou u nihahuna te ka nitöana, ba u katuun u matskö tena lue riou a nitöatöa te ka nitöana.”
A pöata te ranga hakapa naia e Iesu a manka teka, ba nonei e poeiena turu katunun tsitsilo i tanen, “Alimiou e atei miou, u huol u lan patu ba kannouna turu Paska turu Jiu te katoeier. Ba Lia tu butun Katunuma tena hala naroa turu katuun tena nila naria lia romana tara kuruse.”
<range>
Ba u pris pan na pal kapan turu Jiu ena gono hoboto ria tara luma a kapan tere Kaiapas, a tsunono pan turu pris.
Ba nori e korupakö ner tegi pile kap hamous menaien e Iesu bate atung hamatie ren.
Ba nori e poeier, “Ara ema tatei katoe rien tara pöata tara kannou, taraha u katuun e namots hiagetagetar.”
E Iesu e kaia i Betani tara luma tere Saimon te ka mam mei a toba be niga poutsuna.
Ba töa tahol e la uanama tere Iesu, nonei e kamei a botolo uapi a soksoka haniga koru na hihol i tanen e la sei koruna. Ba nonei e kis nena u uapi i bakuna e Iesu tara pöata te nouien.
Pöata ti tareia u katunun tsitsilo i tanen a ka teka banori e raharaha korur me poeier, “A saha a ka te kato baba sileri u uapi?
Sanena u uapi teka tegi haholin, bate lueri ta moni ta para bate hala rari u katuun ti möa ta moni!”
E Iesu e atei sil a saha ka ti ranga naien ba nonei e poeiena i taren, “Aha te ngena sile milimiou a tahol teka? Nonei e katoe lala a ka a niga koru i tar.
Alimiou e ka gonon töa mera mou u katuun te moar ta moni. Kaba lia ema tatei ka gonon töa mera goi limiou.
Nonei e kis mam nelala u uapi i tuenreir, e kato mammam melaleien tegina kaho mei lia romana.
Na lia e hatei hamana koru ragou limiou! Tara mamana han hoboto i puta tena hihatuts naria romana u Bulungana u Niga, nori ena hihatuts nariou a ka a niga te katoe lala a tahol teka, ba u katuun tena hakats kap nitöa narouen bate rarare ren romana.”
Ba töa i tamulam tara maloto na huol a katunun tsitsilo, ti ngöei e Judas Iskariot, e la uana turu pris pan ti korupaköni e Iesu mena poeiena, “Alimiou e hale moi lia aha ba lia te hatara ragoui limiou e Iesu?” Ba nori e hale rien u topisa u maloto tara moni a silva.
<range>
Ba nonei tara pöata teka, e Judas e tanian sake hamanasena ta maroro tego haröto menaien e Iesu turu katuun teka.
Turu lan tutuun tara kannou te noue ria a beret te möa ta is, ba u katunun tsitsilo i laua rima tere Iesu memi rangate ren, “Alö e ngilem alam go la u ime batena kato hamatskö bemi lö a kannouna turu Paska?”
Ba nonei e poeiena, “Alimiou go la uaiam tara töa tson e kana tara taun teka ba limiou tena hateie men, ‘A Tson Hihatuts e poe nama, A pöata i tar e sukusukuna. Alam na u katunun tsitsilo i tar ena noue moa a kannouna turu Paska i luma i tamölö.’”
Ba u katunun tsitsilo ena markato has uer te ranga mera leien e Iesu, tegina kato hamatskö mam menaien a kannouna turu Paska.
A pöata te lahibong ma a ka e Iesu e gum gono mei a maloto na huol a katunun tsitsilo i tanen.
Ba tara pöata ti nouien be Iesu e poeiena i taren, “Alia e hatei hamana koru ragou limiou, a töa i tamilimiou e haröto nanoa lia turu katuun ti korupakö neiou lia.”
Ba u katunun tsitsilo e toku korur me rangate ren, “O Tsunono, esi nonei? Alia romana?”
Be Iesu e ranga palis ranen me poeiena, “A töa i tamilimiou te habu gono melalei lia a beret tara töa pelete, nonei tena haröto nanoa lia turu katuun ti korupakö naiou lia.
Alia tu butun Katunuma e mar mate uagou temar ranga uana u Buku u Göagono. Kaba a niomi pan e butuna romana tara katuun te haröto nanou lia turu katuun ti korupakö naiou lia. E niga bala nena a katuun teka egima mala posei.”
Be Judas nonei a katuun te haröto nanoien e poeiena, “O Tsunono, esi nonei? Alia romana?” Be Iesu e poeiena i tanen, “Alö peisa has te ranga namen.”
Tara pöata ti nouien be Iesu e luena a beret me haniga uana tere Sunahan ba nonei e posepose nen me hala raneien u katunun tsitsilo i tanen. Ba nonei e poeiena, “Lueiam ba limiou te nou miou. Nonei teka u tuenrei i tar.”
Ba nonei e luena a kap uain me haniga uana tere Sunahan me hala ranen. Ba nonei e poeiena, “Alimiou hoboto go ua mia tara kap teka.
Taraha, nonei u rahatsing i tar te kato hatagalenou u rangan kits tere Sunahan na te takis bera nou u katuun u parpara bate luba nanou a markato a omi i taren.
Na lia e hatei ragou limiou, alia ema tatei ua lele goi romana u uain teka e antunana tara pöata tena ua gono mera goa lia limiou u uain u tsimus tara Nipepeito tere Tamar.”
Ba i murina pöata ti kömeien u köman lotu, ba nori e la uar turu Pokus tara Ruein Olip.
Be Iesu e poeiena i taren, “Alimiou hoboto e matout mou bate laba namou lia i bong teka. Taraha, e Sunahan e mar ranga uu teka turu Buku u Göagono: ‘Alia e atung hamate gou romana a katunun taratarakap ba heis sipsip te bus kalakalar romana.’
“Kaba i murina te hatakei poutse noa e Sunahan alia tara tou mate i tar, balia te mam ragou limiou i Galili.”
Be Pita e rangana me poeiena i tanen, “U katuun hoboto teka e laba nariou lö romana, kaba lia ema antunan laba nagilö romana!”
Be Iesu e poeiena tere Pita, “Alia e hatei hamana korue goulö, i mam te kekeretskö noa a keriou a tson i bong teka, balö te holis namou tego atei sil menai lö alia tara topisa a pöata.”
Be Pita e poeiena i tanen, “Noahasina te mate gono megoa lia alö, alia ema antunan holis kap koru nagilö romana.” Ba u katunun tsitsilo hoboto e mar ranga has uer iesana.
Be Iesu e la gono mera nen tara töa makum te ngöeri i Getsemani, ba nonei e poeiena i taren, “Gum mia teka balia te la uagu ili bate na singo gia tere Sunahan.”
Ba nonei e la meraiena ere Pita mera huol pien tson tere Sebedi, a torinen e tiama koru me taatagi koruna.
Ba nonei e poeiena i taren, “A peisar e tiama koru mena a nitaatagi pan. Kaka mia teka ba limiou te kalkalata gono memou lia.”
Ba nonei e gamon lana me tuhalakopo nena turu tsiktsiki me singona, “O Tamar, tego antuna ialö, balö te hatongo kap bane milia a kamits teka te katsin butuna i tar. Kaba alö goma kato uai turu ngil i tar. Alö go markato uu turu ngil i tamölö.”
Ba nonei e la pouts uana tara topisa katunun tsitsilo i tanen mena sabe ranen ba nori te sohor. Ba nonei e poeiena i taren, “Pua! Alimiou ema antunan kalata gono koru las memi lia tara töa puku a aua?
Alimiou go tara kap iam bate singo uamiou tere Sunahan. U hiamus u omi e namots buturia i tamilimiou. A man namnamei i tamilimiou e ngilin kato nena a ka teka, kaba a tuenrei milimiou ema tagala nei.”
Be Iesu e la hahuol lenina mena singo uana tere Sunahan me poeiena, “O Tamar, tema antunan hatongo kap nami lö a kamits teka na tego sagoho koru menaien lia, balö te kato uem turu ngil i tamölö.”
Ba nonei e la pouts uana turu katunun tsitsilo i tanen me sabe ranen ba nori te sohor, taraha nori i topi koru.
Be Iesu e la lel ba ranen mena singo hatopisa uana tere Sunahan turu töa puku noahas u mar singo.
Ba nonei e la pouts uana turu katunun tsitsilo i tanen me poeiena i taren, “Alimiou e soho noahas miou na e husa noahas miou? Hengoiam! A pöata e butu hakapa. Alia tu butun Katunuma e hala tala naria tara nitagala turu katuun u omi.
Takei iam, ba ra te lara. Rötoiam, a katuun te haröto nanou lia turu katuun ti korupakö naiou lia e tuku hakapa.”
A pöata te ranga noaia e Iesu, be Judas, a töa tara maloto na huol a katunun tsitsilo i tanen, te tukuna. Nonei e peigi rema u katuun u parpara koru ti söatema a man lahoton hiatatung na man baru. U pris pan turu lotu na pal kapan turu Jiu ti hala ramen.
Na katuun tena harötein e Iesu e hala hakapa raien a ka temi katoe noen. Nonei e hatei hakapa mamir u katuun te peigi ramen me poeiena, “A katuun tena mutsi nagoa lia i abuabunen, nonei a katuun tena pile kap namou limiou.”
Ema pina töa ii be Judas te tukuna me la uana tere Iesu me poeiena, “A tsi bong, o Tson Hihatuts.” Be Judas e mutsi nanen i abuabunen.
Be Iesu e poeiena i tanen, “Hahikapien, alö go kato a ka temi katoe mula lö.” Ba nori emi pile kakap naren.
Ba töa turu katuun ti ka gono mei e Iesu e lousena u lahoton hiatatung i tanen me katsin atungena a katunun kukui puku tara tsunono pan turu pris ba nonei e ngats harus banena a talinganen.
Ba e Iesu e poeiena i tanen, “Haka poutsi u lahoton hiatatung i tamölö tara makum i tanen. Taraha, a katuun te luena u lahoton hiatatung e atung hamate roi u lahoton hiatatung.
Tsi alö ma atei silemi alia e antunan rangategu e Tamar eni tuun ba nonei te hala nanama a maloto na huol tara man angelo te para bala rer u ami ba nori temi taguhe riou lia.
Kaba tego markato u lia teka, ga ime temar mana uanou u raranga te kana turu Buku u Göagono? Taraha, u Buku u Göagono e poeiena nonei ega mar butu uu teka.”
Be Iesu e poeiena turu katuun u parpara koru, “Alimiou e la memuma a man lahoton hiatatung na man baru tegomi pile kap here memilia a katuun a hihiatung na kopkop. Ga taraha, ba limiou tema pile kap nami lia turu mamana u lan ti ron hihatuts ialia iahana a Luman Lotu Pan.
Kaba mamanaka hoboto teka e butu silena tego kato hamana menaien u raranga ti koloto naia u propet turu Buku u Göagono.” Ba u katunun tsitsilo hoboto i tanen e laba naren me busur.
Ba u katuun ti pile kapiin e Iesu e la meren mena piou narien tere Kaiapas a tsunono pan turu pris ti gono hobotoia u tson ateira tara Lo na pal kapan.
Kaba e Pita e kukutela e Iesu kaba nonei e tataala halehana ba raien me lan töa uana tara luma tara tsunono pan turu pris, ba nonei ena kana i pal matana a luma iahana ololo ti ololo hahisei a luma. Ba nonei e gum gono merena u tson pepeito kap tego tara kap menaien a saha ka tego butuia tere Iesu.
Ba u pris pan na u katuun hoboto ti kaia turu Kout Pan e sakier ta maroro na tu mar gamo tegi kout mei e Iesu bate atung hamateier.
U katuun u parpara ti lama batemi sake rien a man raranga man gamo, kaba a pal kapan ima sabei ta töa ka tega omi ia i tanen. Ba huol a katuun e la uarima i mam memi poeier, “A katuun teka e pei, ‘Alia e antunan rura negu a luman singo tere Sunahan bate hatakei poutse gen turu topisa u lan.’”
<range>
Ba tsunono pan turu pris e tuoluna me poeiena tere Iesu, “Alö ema ranga palis memi aha? Gaha nonei te kout meri lö u katuun teka?”
Kaba e Iesu e kakamoto ba nitöa raien. Ba tsunono e ranga lelna i tanen me poeiena, “Alia e rangate gia lö i matana e Sunahan, alö go hatei ramei lam, alö e Mesaia, a Pien Tson tere Sunahan?”
Be Iesu e poeiena i tanen, “Alö peisa has te ranga namen. Na lia e hatei ragou limiou, i murina a pöata teka ba limiou te tare mou Lia tu butun Katunuma e gum goa tara pal matou tere Sunahan te tagala koruna, ba lia te la sila guma romana turu köasi i kolö.”
Ba tsunono pan turu pris e raharaha koruna be kiise iena u hasobö i tanen me poeiena, “Nonei e katoe lala u rangan hahakus ba nonei e poeiena, nonei e kamena a nitsunono tere Sunahan. Ara ema tatei ngö lele rimei ta katuun tega kout gono meien. Alimiou e hengo hakape mula u rangan hahakus i tanen.
Ga ha te poemi limiou?” Ba nori e ranga palisir me poeier, “Nonei egi atung hamati!”
Ba nori e kahuseier a matanen me muke ren. Ba palai e tapale ren me poeier, “Bora! Tego Mesaia uu lö, balö te markato uem te kato uana a propet. Poa talei esi te muke lalou lö.”
<range>
E Pita e gum ia ielesala i pal matana luma. Ba töa taholun kui e la uanama i tanen memi poeiena, “Alö has i ka gono mei e Iesu a toun Galili.”
Be Pita e holisna i matar u katuun hoboto me poeiena, “Alia ema atei silegi a ka te ranga nemölö.”
Ba pöata te lakasaien bena kana tara ololo i rehina tamana, ba tana taholun kui e tare nen me poeiena turu katuun ti tuol ia i sukusuku, “A katuun teka e ka gono hasmei e Iesu a toun Nasaret.”
Be Pita e holis lenina me poeiena, “U mana hamanan töa iasa, alia ema atei silegi a katuun teka.”
Ema pinai ba u katuun ti tuol ia i sukusuku e la uarima tere Pita memi poeier, “Alö has a töa katuun tere Iesu, taraha u ranga i tamölö e haröto nena tu la malö.”
Be Pita e ranga homi nena a peisanen me poeiena, “E Sunahan e tatei hahune noulia tegoma ranga hamana uai lia. Alia ema atei silegi a katuun teka!” Ba keriou e kekeretskö hamanasana.
Be Pita e hakats pouts nena u raranga te hateien e Iesu, “I mamina te kekeretskö noa a keriou alö e holis topisa namou tego atei sil menai lö alia.” Ba nonei e lakasana mena tabe hohomi koru mena a nitaatagi pan koru.
Ba tara bongbong koru ba u pris pan na pal kapan hoboto has turu Jiu e hagum hoboto siler tegi koru pakö menaien e Iesu.
Ba nori e kitse rien a tsien me la menarien tere Pailat a gamman.
E Judas nonei a katuun te hala menai e Iesu turu katuun ti paköeien, nonei e tara marei ti hopö kap hamanasa menaien e Iesu tega mate uen. Ba nonei e palisena u hakhakats i tanen me lu pouts mena nei u topisa u maloto a moni silva turu pris pan na tara pal kapan turu Jiu.
Ba nonei e poeiena, “Alia u kato a markato a omi koru ti hala menai lia a katuun tema kato homiei ta töa taka, ba nonei tena mate nou!” Ba nori e poeier, “Ema ka uanei i tamulam. A ka i tamölö pepeisa.”
Be Judas e lapo ba nena a moni tara Luman Lotu Pan me lana, ba nonei ena hakutena.
Ba u pris pan e luer a moni me poeier, “A moni teka a hihol te kato hamate meri a katuun. A Lo i tarara e hapiou nena a mar moni teka egima hakeia tara kolo tara Luman Lotu Pan.”
Ba nori e hagumur me kitser u ranga, ba nori ena holeri a moni teka a makumun tsiktsiki ti kukuiei a tabeli, tegi kaho raia u katunura tara a man han i lehana.
Nonei te ngö sila beri a makum teka, “U Tsiktsikina turu Rahatsing” tara man pöata i romana.
Na u raranga tere propet Jeremaia na i manasa e butu hamana talana, “Nori i lui u topisa u maloto a moni silva, a hihol ti haka bei u Jiu a katuun teka, ba nori ena hole rien a makum te kukuie ria a tabeli, temar ranga mei lia a Tsunono.”
<range>
Be Iesu e tuolna i matana e Pailat a gamman be Pailat e rangate nen, “Alö a King turu Jiu?” Be Iesu e ranga palisinen, “Alö peisa has te ranga namen.”
Kaba nonei ema ranga palisei u ranga ti kout meien u pris pan na pal kapan.
Be Pailat e poeiena i tanen, “Alö be hengo hasem u mamana u raranga te kout meri lö u katuun teka?”
Kaba e Iesu ema ranga palis töa ii, be gamman e asingoto koruna.
Turu mamanu hiningal tara pöata tara kannouna turu Paska, e Pailat e roron hapuresen a man töa man karabus, na u katuun peisa has ti ron poei a solora u katuun ti hapureser.
Na tara pöata teka a töa katuun a omi koru e kaia tara karabus ti atei sil u katuun, a solonen e Barabas.
Ba tara pöata ti gonogonoia u katuun, be Pailat e rangata ranen, “Alimiou e ngilemiou esi tegi hapureseia tara karabus, e Barabas tsi e Iesu te ngöeri e Kristo?”
Nonei e atei sil a saha ka tina hala sileien e Iesu i tanen, taraha nori i hiomi.
Tara pöata te gum noaia e Pailat turu kout, ba tahol i tanen e hale neien u raranga me poeiena, “Alö goma katoei ta ka tara katuun teka. Alia e tare gulen turu sinasoho i tar i bong, balia e toku korugu. Taraha nonei e möa ta töa taka ta omi i tanen.”
Ba u pris pan na pal kapan turu Jiu e hatagala korueier u hakats turu katuun me kitser u ranga tegi rangata menai e Pailat bate hapuresener e Barabas tara karabus bate hala menari e Iesu tara tou mate.
Be gamman e rangata lel ranen, “Esi tara huol a katuun teka te ngile milimiou tegi hapuresi?” Ba nori i poeier, “E Barabas!”
Be Pailat e rangata ranen me poeiena, “Ga saha ka te katoe gou lia tere Iesu te ngöeri e Kristo?” Ba nori hoboto e poeier, “Nila namia tara kuruse!”
Be Pailat e poeiena, “E ha koruna? A saha ka omi te katoeien?” Ba nori e ku sei bala tuun len meier, “Nila namia tara kuruse!”
E Pailat e atei sili nonei ema antunan kato len nai taka, na u katuun i tanian hiagetageta hamanasa. Ba nonei e luena u ramun me galusena a limanen i matar u katuun hoboto, me poeiena, “Alia u möa ta ka ta omi tego ha atung hamate sil mei lia a katuun teka! A ka peisa i tamilimiou.”
Ba u katuun hoboto e hatanganar me poeier, “A nihahuna tara tou mate i tanen e tatei la uana i tamulam na tara galapien i tamulam!”
Be Pailat e purese bera neien e Barabas tara karabus. Ba nonei e halahus nena e Iesu me hala mena neien i taren tegina nila menaien tara kuruse.
Bu soldia tere Pailat e lu menari e Iesu tara luma tere gamman, ba u soldia hoboto emi gono hahise ren.
Ba nori e hiser u hasobö i tanen me haseie rien u hasobö u rörö u ngahangaha te tara herei u hasobö tara king.
Ba nori e hil haperperere ier a kolits a hihitoka me hasoge ren i bakuna e Iesu, ba nori e hapile rien a tsi ruei tara pal matou i tanen. Ba nori e hatukun ria i matanen me hahakosir me poeier, “Solosei iam a King turu Jiu!”
Ba nori e kahuse ren, me luer a tsi ruei i tanen me obi narien i bakunen.
Pöata ti hahakos hakapaien tere Iesu, ba nori e his ba narien u hasobö u rörö ba nori e hasogo poutse rien u hasobö i tanen, me lakasa meren tegina nila menaien tara kuruse.
Tara pöata ti laien, ba nori e sabeier a töa tsonuna i Sairini, a solonen e Saimon. Ba nori e hatöe rien a kuruse tere Iesu.
Ba nori e la uer tara makum te ngöeri i Golgota, te poeiena “A Makum turu Lakö.”
Tara makum teka ti katsin haueien e Iesu u uain ti sohaleien u meresin u mal koru. Ba nonei e ua torohane nen, me raman ua nanen.
Ba nori e nila narien tara kuruse, me satu siler a man hasobö i tanen.
Ba nori e gumur me pepeito kap naren.
Ba nori e hopö naria u raranga ti kout meien e Iesu i bakuna a kuruse te poeiena: Nonei e Iesu teka, a King turu Jiu.
Ba nori e nila has naria a huol a katuun a kopkop tara man kuruse i rehina e Iesu, a töa tara pal matou na tai tara pal keruka.
Bu katuun ti hula laia i matanen e ranga hangisei ria tere Iesu me tsibtsibil ner a bakuren me poeier, “Alö a katuun te tatei rureiem a Luman Lotu Pan bate kui poutse men turu topisa u lan, taguhi a peisa mölö! Tego Pien Tson uu lö tere Sunahan, bara, koul talama tara kuruse!”
<range>
Ba u pris pan na u tson ateira tara Lo na pal kapan e markato has uar iesana ti ranga hangisei uen bate poeier, “Nonei e taguhu hanigeir a palair u katuun, gehana ba nonei tema antunan taguhu poutsenei a peisanen? Nonei a Kingina i Israel, Ga nonei ega koul ba tala nema a kuruse bara te hamane ren!
<range>
Nonei e hamanana tere Sunahan ba nonei te poeiena nonei a Pien tson tere Sunahan. Bora, ge Sunahan ega ngil taleien bate taguhe nen!”
Bu katuun u kopkop ti nila gono meien e mar ranga hangisei has uar ti ranga uu a palaier u katuun.
Ba tara gusuna söasa bu kuhil e kopo kap nena a han hoboto, me antunan töana tara topisa a aua.
Ba tara 3 kilok be Iesu e ku hapanina me poeiena, “Eli, Eli, lama sabaktani?” E poeiena, “O Sunahan i tar, Sunahan i tar, alö e laba sile mulei lia aha?”
Ba palair u katuun ti tuol ia i susuku e hengor me poeier, “A katuun teka e ngöeiena e Elaitsa!”
Ba töa i taren e pita boroborona, mena hapötöe nei u spants u uain u melil, me hakei nen i runguna a tsi ruei, me hasoa nanen tere Iesu tego ua menaien.
Ba palai e poeier, “Haka banaiam, bara te tarera tega la uama e Elaitsa batemi taguhe nen!”
Be Iesu e ku hapan lenina, ba nonei e hala banena u namnamei i tanen be matena.
Ba u labalaba pan te kuteia i Luman Lotu Pan e takiis katana iasa me la nitöana i puta. Bu tsiktsiki e tagasina, bu hatu e tapose kaakatana.
Bu kioun mate e takalata hobotor, ba para a katuun tere Sunahan ti mate e taker me töatöa poutsur.
Ba i murina te takei poutsia e Iesu tara tou mate i tanen, ba nori e labaner u kiou me la uar i Jerusalem, bena butu ria turu katuun u parpara.
Ba tsunono turu soldia na u soldia i tanen ti pepeito kapiin e Iesu e tarer a mamanaka te butu, na nun has, ba nori e matout korur me poeier, “U mana koru lahas nonei a Pien Tson hamana tere Sunahan!”
U touhaliou u parpara ti kukutie ma e Iesu i Galili na ti taguhe men i tuol ma i lehana bate taratara kap has rima.
Na i gusuren e Maria Matalina na e Maria e tsinana ere Jemis mere Josep, ne tsinana a galapien tson tere Sebedi ere Jemis mere Jon.
Tara pöata te lahi ia a ka, ba töa katuun te kamei a moni a parpara koru e la nama, a solonen e Josep. Nonei a katununa i Arimatia, na nonei has a töa katunun tsitsilo tere Iesu.
Ba nonei e la uana tere Pailat mena rangate neien u tuenrei tere Iesu. Be Pailat e haniga nena tega lu menai e Josep u tuenrei tere Iesu.
Be Josep e lue nen, me pitse neien u labalaba u hiaka u tsimus na u gogoso nitöa.
Mena hakeie nen tara kiou hamatskö i tanen te hakaho naien turu lapo. Ba nonei e hategele tupe nei a matana kiou a töa hatu pan me lana.
E Maria Matalina na taina Maria i gum ia i hapalana a kiou, bate tara uar tara kiou.
Ba turu hamahö, turu Lan u Göagono, ba u pris pan nu Parasi e lar mena gono ria tere Pailat.
Ba nori e poeier, “O Tsunono, alam e hakats kap nem u raranga te kati e Iesu a katuun a gamogamo tara pöata te töatöa noa ien ba nonei e poeiena, ‘I murina u topisa u lan ba lia te takei pouts gou.’
Bora alö go halan tu raranga tegi taratara kap haniga menai a kioun mate e antunana turu hatopisana u lan, taraha u katunun tsitsilo i tanen ena mots larima bate kope ren batena poeier turu katuun, ‘Nonei e takei poutsia tara tou mate.’ Ba u gamo i taren tena karase nou u gamo mam.”
Be Pailat e poeiena i taren, “Lu raiam u soldia batena taratara kap haniga nitöa ner a kiou.”
Ba nori e lar, mena harokoto kap ner a hatun pilpili na tara kiou, ba nori e haka rer a palair u soldia tegi taratara kapiin a kiou.
I murina te kapaia u Lan u Göagono, tara bongbong koru turu Sanrei, be Maria Matalina na taina Maria e lar tegina tara menaien a kioun mate.
Ba nun a tagala e songots gasina, taraha a angelo tara Tsunono e lama i Kolö me hategele ba nena a hatu, me gumna ielunen.
A matanen e alesala herei u kanaha, na u hasobö i tanen e hiaka herei u köasi.
Ba u soldia e matout korur ba nori e toltololor me hererari u katuun u mate.
Ba angelo e poeiena tara touhaliou, “Alimiou goma tatei matoutmi. Alia e atei silegu alimiou e sake miou e Iesu ti nila naia tara kuruse.
Nonei ema ka neia teka. Nonei e takei pouts lala tara tou mate i tanen, temar ranga noahas uaien. La muma batemi taremiou a makum te opöien.
Bora alimiou go la boroboro mula batena hatei ramiou u katunun tsitsilo i tanen, ‘Nonei e takei pouts hakapaia tara tou mate, na nonei e la mam ranou limiou i Galili. Tena tare moien limiou.’ Hakats naiam a ka te ranga mera gulei lia limiou.”
Ba nori e la boroboro ba tuun ner a kiou, nori i matout kaba i ka noahas mei a nisasaala pan, me piata tunur tina hatei meraien u katunun tsitsilo i tanen.
Be Iesu e sabe ranen i maroro me hatsi bongbong ranen. Ba nori e la uarima i tanen, memi pile ria i mounen me hatsunone ren.
Be Iesu e poeiena i taren, “Ma matoutmi. La iam batena ranga meramiou a man hahatoulana i tar bate la uar i Galili, nori ena tare roa lia ili.”
Tara pöata ti la poutsia a touhaliou, ba a palair u soldia e la pouts uar tara taun mena hahatei rari u pris pan a manka hoboto te butu.
Ba u pris pan e gono meraier u pal kapan me kitseier u ranga. Ba nori e hala rari u soldia a moni pan koru me poeier, “Alimiou egona mar ranga merami u katuun teka, ‘U katunun tsitsilo tere Iesu e la rima i bong memi koper u tuenrei i tanen tara pöata te soho mula lam.’
<range>
Na te hengo nanoa a gamman a ka teka, alam e tatei hale mien tu raranga tu niga, ba limiou te möa mou ta niomi.”
Ba u soldia e lueier a moni me katoer a ka ti ranga meraien tegi katoeien. Na nonei u raranga teka ti hatei rai u Jiu hoboto nonei tara pöata bate la nama na e hatei noahas naren i romana.
Ba u töa u maloto na töa tara katunun tsitsilo e la uar turu pokus i Galili te hatei raien e Iesu tegi la uaien.
Ba nori e tareier e Iesu me hatsunone ren, kaba palai i tareien me hula hakatsir.
Be Iesu e la hasukusuku uama i taren me poeiena, “E Sunahan e halei lia a nitsunono hobotona i Kolö na i puta.
Bora, alimiou go la uaiam tara man hun katuun hoboto tara mamana han bate kato ramien u katunun tsitsilo i tar. Ba limiou te baptais ramen tara solona e Tamar na tara solor, a Pien Tson i tanen, na tara solo turu Namnamei u Göagono i tanen.
Ba limiou te hatuts ramien tegi kukute menaien a mamanaka tu ranga merai lia limiou. Bate hakats namiou: alia e ka gono nitöa mera gou limiou e antunanoa tara kapakapana a pöata.”
Nonei teka u Bulungana u Niga tere Iesu Kristo a Pien Tson tere Sunahan: E Aisaia a propet e kolotonaien me poeiena, “Hengoiam, e Sunahan e mar ranga uu teka: ‘Alia e hala mam negou a katunun sösöata ranga i tar te mam nanou lö, ba nonei tena hamatsköe nou a maroro i tamölö.
<range>
Nonei ena ranga hapan noa romana tara makum a palaka bate poeiena, Kato hamatsköeiam a man markato i tamilimiou, hamatsköeiam a maroro tara Tsunono.’”
E Jon a tsonun baptais e lama tara makum a palaka memi habulungana nena u rarangana tegi baptais merai u katuun me poeiena, “Habirits ba naiam a man markato a man omi i tamilimiou bate habaptais miou, be Sunahan te luba nanou a man markato a man omi i tamilimiou bate tara pouts ranou limiou.”
Ba u katuun hobotora tara provins i Judia na u katuun hoboto tara taun i Jerusalem ena hengo ria tere Jon. Ba nori e pokeier a man markato a man omi i taren be Jon e baptais ranen tara ramun i Jodan.
E Jon e hasogi u hasobö ti kuiei a huluna a kemol bate halete nena a lete ti kuiema a pikpiköna a enimol. Nonei e roron noui a köno na möröana.
Na nonei e habulungana ia turu katuun me poeiena, “A katuun te pan bala nanou lia ena murimuri nama romana. Nonei a tsunono pan, na lia a katuun papala koru ema antunan purese has nagi a kitskitsina u sendol i tanen.
Alia e baptais ragi limiou u ramun tuun, kaba nonei emi baptais ranoui limiou u Namnamei u Göagono.”
Nonei tara pöata teka e Iesu e laba nema a taun i Nasaret tara provins i Galili, be Jon e baptais e nen tara ramun i Jodan.
Ba pöata te takei sei pouts ma e Iesu iahana a ramun ba nonei e tarena u Kolö e takalata, ba u Namnamei tere Sunahan e koul here namei a kulu me koul uanama i tanen.
Ba u töa u raranga e butu nama i Kolö me poeiena, “Alö a Pien Tson koru i tar, Alia e ngil korue goulö.”
Bu Namnamei tere Sunahan e hala sokö mena neien tara makum a palaka.
Ba nonei ena kana tara makum a palaka turu tohats u maloto u lan me ka gono meraiena a mamanaka a hie, be Satan e torohane nen kaba u angelo tere Sunahan i ka gono meien.
I murina ti hakarabus naia e Jon be Iesu e la ualala i Galili mena hihatuts nena u Bulungana u Niga tere Sunahan.
Ba nonei e poeiena, “A pöata e sukusuku hakapa, a nipepeito tere Sunahan e sukusuku nama. Palis ba naiam a man markato a man omi i tamilimiou bate hamana mia turu Bulungana u Niga.”
A pöata te tataalaia e Iesu i kotolana tara Ramun i Galili ba nonei e tara raiena u mun toulana ere Saimon mere Endru bate hagala ria i ramun, taraha nori u katunun hagala. Nori i hole ii a kannou i taren a iena.
Be Iesu e poeiena i taren, “Kukute mumoulia balia te hatuts ragoui limiou ime tego mar lu mera mumei limiou u katuun i tar.”
Ba tema pina hasnei ba nori te laba naier a man abe i taren bate la gono meren.
Ba nonei e gamon la lenina me tara lel rena ere Jemis mere Jon a galapien tson tere Sebedi. Nori i kaia iahana a tolaala i taren bate sugeier a man abe i taren.
Ba nonei e ngö ranen egi la gono meien. Ba tema pina lel hasnei ba nori te laba naier e tamaren e Sebedi na u tsonun kui tanen iahana a tolaala. Ba nori a huol e la gono meier e Iesu.
Nori i la uu tara taun i Kapenium ba turu Lan u Göagono turu Jiu, be Iesu e tasuna tara luman lotu me hihatutsina.
U katuun ti hengoeia i tanen i asingoto koruni temar hihatuts uaien. Nonei ema hihatuts here ii a katununa tara Lo, kaba nonei e hihatuts here ii a katuun te kamei a nitsunono pan.
Ba töa tson te ka mei a liliahanei e butunama me ku hapan koruna me poeiena, “O Iesu na i Nasaret. Aha te katoeie mölö i tamulam? Alö emi katsin kato homi ramou lam? Alia e atei sile goulö, alö a Katuun a Göagono tere Sunahan!”
<range>
Kaba e Iesu e ranga sisi mei a liliahanei me poeiena, “Kakamoto, balö te koul ba nem a tson teka.”
Ba liliahanei e hula gas nena a tson me ku hapan nitöana me koul ba nanen.
U katuun hoboto i asingoto koru me hia rangrangatar me poeier, “Aha nonei teka? U mar hihatuts u tsimus? A katuun teka e ka mena a nitagala tego ranga meraien u liliahanei ba nori te hengoe ren!”
Ba mamanaka te katoi e Iesu e tasata boroboro tuun uana tara mamana han hoboto i Galili.
A pöata ti laba naien a luman lotu ba nori e la uaier tara luma tere Saimon mere Endru, na e Jemis mere Jon i la gono has meraien.
A halis a tahol tere Saimon e opö mei u baku kamits ba nori e hatei naren tere Iesu.
Be Iesu e la uana i tanen me luena limanen me hatakeie nen. Ba u hiski nu baku kamits i tanen e kapana ba nonei ena nas bera neien a kannou.
Ba tara lahibong ba u katuun e la mera ruma u katuun u siki na u katuun ti kamei u liliahanei.
Ba u katuun hoboto tara taun teka e gono ria i matana a luma.
Be Iesu e kato haniga raiena u katuun u parpara ti ka mei a mamana a mar siki, me tsuga ba has raiena u liliahanei u omi. Ba nonei e kato hakakamoto has raiena u liliahanei, taraha nori i atei sileien.
Tara lunlan be Iesu e takeina me la uana tara töa makum a ski, ba nonei ena singo uana tere Sunahan.
Be Saimon na palai i tanen e lar mena sakie ren.
Pöata ti sabieien e Iesu ba nori e hateie ren, “U katuun hoboto e sake riou lö.”
Ba nonei e ranga palis ranen me poeiena, “Aragi la uu tara man palaina a man taun te sukusukuna ba lia tena tatei hihatuts has goua i taren. Taraha, nonei koru a ka tu la silema lia.”
Ba nonei e la uana tara mamana makum hoboto i Galili me hihatutsna tara man luman lotu me tsuga ba has rena u liliahanei.
A töa katuun a toba e la uama tere Iesu memi hatukunna i matanen me ranga hataatagina me poeiena, “Te ngil mia lö balö te tatei kato hagogose moulia.”
Be Iesu e taatagi koru nanen me hasoa nena a limanen me sebele nen me poeiena i tanen, “Aa, alia e ngiligu. Alö ego niga pouts.”
Ema pinai ba toba e taiana ba nonei e gogoso poutsina.
Be Iesu e ranga hatagala menen me poeiena, “Möa tuna hahatei korui ta töa ta katuun. Alö go la hamatskö uala tara pris ba nonei tena tarena te niga pouts uana a peisamölö. Ba lö tena hale moien a kaan haats te haröto nena a toba e kapa hamana, temar ranga nöa has uu e Mosis i manasa, ba u katuun te atei sile riou a toba i tamölö e kapa nitöa.”
<range>
Kaba nonei e la mena habulungana nena a ka teka turu katuun hoboto. Nonei tara markato teka be Iesu ema haröto na nei a matanen i matar u katuun iahana taun. Kaba nonei e kaia tara man makum tema kamei ta katuun, ba u katuun tara mamana han hoboto e la uarima i tanen.
U lahisa u lan e la hakapa, ba u katuun e hengo naier te ka uaien i han.
Bu katuun u parpara koru emi gonor ba luma e saputu nitöana, a matana tamana has e möa ta töa ta makum tega ski. Tara pöata te habulungana naia e Iesu u bulungana tere Sunahan, ba tohats a katuun e söate rima a töa katuun a matekata.
<range>
A mamana makum e saputu koru tara katuun ba tohats a katuun teka ema antunan söata menarien tere Iesu. Ba nori ena luba ner a töa makum tara luma i pungana te matina ia tere Iesu. Pöata ti kato hakapeien a tabutu, ba nori e hakouler a katuun te opöia tara pöapöa.
Pöata te tareia e Iesu u nihamana i taren ba nonei e poeiena tara katuun a matekata, “A tsi pien, a man markato a man omi i tamölö e luba hakapa na lila.”
A man tson hihatuts tara Lo i gum has ba nori e hakats tuun hasir me poeier, “E ha koruna ba katuun teka temar ranga uana teka? Nonei e katsin gulena a nitsunono tere Sunahan? E möa ta töa ta katuun tega tatei luban a man markato a man omi, e Sunahan puku lasi a töa te antunana.”
<range>
E Iesu e atei sil hakapi u hakats turu katuun teka ba nonei poeiena i taren, “Taraha tsiponi ba limiou te ka memiou u mar hakats teka i tori milimiou?
Alia go mar ranga uu ime tara katuun a matekata? ‘A man kato homi i tamölö e luba hakapa nalila?’ Tsi, alia go mar ranga uu, ‘Alö go takei bate söatem a holholasa i tamölö bate tataalam?’ U saha u mar ranga te hahan kana?
Ba limiou te atei sile miou, alia tu butun Katunuma e ka megu a nitagala i puta tego luba has menai lia a man markato a man omi.” Be Iesu e ranga mena a katuun a matekata me poeiena, “Alia e ranga megou lö, takei balö te söatem a holholasa i tamölö ba lö te lam i han.”
<range>
Ba katuun teka e takeina me söatena a pöapöa i tanen i matar u katuun hoboto me lana. Ba u katuun e asingoto korur me soloseier e Sunahan me poeier, “Ara ima mala tarei ta ka tego markato uu teka!”
Be Iesu e la pouts uana i kotolana i rehina Ramun i Galili bu katuun hoboto e la uaier i tanen ba nonei e hihatutsna i taren.
Pöata te tataalaia e Iesu ba nonei e tarena a katuun a lulu takis, a solonen e Livai a pien tere Alpius, nonei e gum ia tara luman takis i tanen bate kuina. Be Iesu e poeiena i tanen, “Kukutie moulia.” Be Livai e takeina me la gono menen.
Be Iesu ena gumna i luma tere Livai me nou gono meraiena u katuun u lulu takis na u katuun ti roron kato homi. A para a mar katuun teka ti kukuti e Iesu. U aposol tere Iesu i ka gono has meraien.
A pöata ti tareia u tson hihatuts tara Lo (ti ngörai u Parasi) e Iesu e nou gono mer u katuun u omi na u katuun ti lului a takis, ba nori e rangata raier u katunun tsitsilo i tanen, “Taraha tsiponi be Iesu te nou gono meraiena u katuun te lulueier a takis na palair u katuun u omi?”
E Iesu e hengo ti rangata uaien ba nonei e poeiena, “U katuun tema ka meri ta siki ema antunan la uari tara dokta. E möa. U katuun lasi te ka mer a siki te la uaier tere dokta. Alia uma la sile mei tegomi ngö merai u katuun u niga. E möa. Alia u la silema tegomi ngö merai u katuun u omi.”
E Jon na u katunun tsitsilo i tanen na u Parasi i agonein a kannou. Ba palair u katuun emi rangater e Iesu me poeier, “E hana bu katunun tsitsilo tere Jon na u katunun tsitsilo turu Parasi te agono ner a kannou, ba u katunun tsitsilo i tamölö tema agonori?”
Be Iesu e poeiena i taren, “Tara pöata te katoeria a hitöl, ba tson te katsin hitölina te kana, a pala tara tson ema tatei agonori. E möa. Tara pöata te ka noana a tson te katsin hitöluna tara kannou, a pala tara tson tema antunan agonoroi.
Kaba te luba tala naroua a tson te katsin hitöluna, ba pala i tanen te töan agono riou nonei tara pöata.”
Be Iesu e poeiena, “E möa ta katuun tega tatei halakopeia a tsi makumun labalaba ats tsimus tega tupu kap menaien a tabutu turu labalaba u toutounei. Te markato tala uanen teka ba pöata te galuse rien, bu labalaba u tsimus te roropitsina bate takiis ba nena a makumun labalaba a toutounei, ba tabutu te pan koru lel talana.
Na e möa has ta katuun tega tatei osuleia u uain u tsimus tara pikpiköna meme a toutounei. Te markato tala uanoen teka ba nitagala turu uain u tsimus te pan susuluna bate kato buteiena a pikpiköna meme a toutounei tema talas nei, ba uain na kaan o osul te omi hobotor. A katuun e tatei osulena u uain u tsimus tara kaan osul a tsimus.”
Turu töa u Lan u Göagono turu Jiu e Iesu e tataala silaia i gusuna a kuin wit. U katunun tsitsilo i tanen i la gono meien ba nori e patsikeier a hua turu wit.
Ba u Parasi e poeier tere Iesu, “Hengo, a Lo i tarara e ranga hapiou nena tegi kato menai u katunun tsitsilo i tamölö a ka teka turu Lan u Göagono.”
Be Iesu e ranga palis ranen me poeiena, “Alimiou go mala rit hanigeiam a ka te katoe e Devit e tuburara a kingina i manasa. Nori na pal katuun i tanen i möa ta kannou ba nori e besir.
Ba nori ena tasu ria tara luma tere Sunahan mena noueier a beret a göagono te kaia i matana e Sunahan. A ka teka e butuia tara pöata te tsunono pania e Abiatar turu pris. Tara Lo i tarara u pris puku te tatei noueier a beret teka. Kaba e Devit e noueien me hala has rena a pal katuun i tanen.”
Be Iesu e poeiena i taren, “E Sunahan ema kato sile ii a katuun ega kukute u Lan u Göagono. E möa. Nonei e haka bei u Lan u Göagono ega taguhir u katuun.
Na lia tu butun Katunuma e pan bala negu u Lan u Göagono.”
Be Iesu e tasu pouts uana i luman lotu me tarena a töa katuun a lima mate.
A palair u katuun i ngilin koutin e Iesu ba nori e tarakap naren tega kato haniga menaien nonei a katuun turu Lan u Göagono.
Be Iesu e poeiena tara katuun a limamate, “La uama i mam teka.”
Ba nonei e rangata rena u katuun, “A Lo i tarara e ranga nena aha tegi kati ra turu Lan u Göagono? Aragi kato a markato a niga tsi aragi kato a markato a omi? Aragi taguhi a katuun te katsin matena tsi aragi atung hamateien?” Kaba nori ima ranga paliseien.
Be Iesu e hula tara uana i taren ba nonei e raharaha koruna, taraha a torir u katuun teka e roto koru batema hahan ranga palis ri. Ba nonei e poeiena tara katuun a lima mate, “Hasoa nema a limamölö.” Ba nonei e hasoa nena a limanen ba limanen e niga poutsuna.
Ba u Parasi e lakasa ba ner a luman lotu mena hagum boroboro gono meraier a pal katuun tere Herot a King. Ba nori e korupaköner tegi atung hamate menaien e Iesu.
E Iesu na u katunun tsitsilo i tanen i la uu tara Ramun i Galili ba u katuun u parpara koru e kukute raren.
Nori i lama i Galili na i Judia na i Jerusalem na i Idumia na i hapalana ramun i Jodan na tara man han tara taun i Taia na i Saidon. U katuun u para teka i la uu tere Iesu, taraha nori i hengoein a manka te katoeien.
U katuun i parpara koru be Iesu e poeiena turu katunun tsitsilo i tanen, “Alimiou go na lue muma tu bout. Ba lia te osa gia turu bout ba u katuun tema antunan songe roi lia.”
Nonei e kato haniga hakapa poutsir u katuun u parpara, ba u katuun hoboto ti ka mei a siki e hiasösongo siler tegi sebele menaien e Iesu.
Tara man pöata ti tara reia u katuun ti kamei u liliahanei e Iesu, ba nori te hatukun ria i matanen. Ba nori te ku hapanir bate poeier, “Alö a Pien Tson tere Sunahan!”
Be Iesu e ranga hatagala koru meranen, nori egima hatei rai u katuun nonei esi koru.
Be Iesu e la sei uana turu pokus ba nonei e ngö rena u katuun te ngil raien ba nori e la uaier i tanen.
Ba nonei e hopö kap rena a maloto na huol a katuun me poeiena, “Alia e hopö kap meragi limiou tego ka gono menami limiou alia. Na lia e hala has ragou limiou, tegona habulungana mena milimiou u raranga tere Sunahan, bate hala has ragi limiou a nitagala tego tsuga ba mera milimiou u liliahanei u omi.”
<range>
Nonei e hopö kapir a maloto na huol a katuun: e Saimon (te hala hasien a tana solo, e Pita).
Na e Jemis a pien tere Sebedi ne Jon e toulanen (te hala haseien a solo, e Boanetsis, te poeiena a galapien turu gururu).
E Endru na e Pilip ne Batolomio na e Matiu ne Tomas na e Jemis a pien tere Alpius, ne Tadius mere Saimon a toun Kenan, na e Judas Iskariot, a katuun tena hala nanoua e Iesu turu katuun ti korupakö naien.
<range>
Be Iesu ena tasuna tara töa luma. Bu katuun e gono lel rima be Iesu na u katunun tsitsilo i tanen e moar ta pöatan nou i taren.
Ba pöata ti hengo naia a hun katuun i tanen a ka teka, ba nori ena katsin lu poutse ren, taraha nori i pei, “Nonei e tutu hakapa.”
Ba u palair u katunun hihatuts tara Lo ti lama i Jerusalem e poeier, “E Belsebul e seie nen. A tsunono turu liliahanei te hale neien a nitagala tega tsuga ba meraien u liliahanei u omi.”
Be Iesu e ngö rena u katuun egi la uama i tanen, ba nonei e ranga nena u haharuei i taren me poeiena, “Ime temar tsuga ba mena noi e Satan e Satan?
Te hiatatung pouts ria u katuun iahana töa han pan, ba han teka tema antunan tuol hatagala noi.
Na te hiatatung pouts ria u katuun tara töa hun haposa ba u katuun teka tema antunan ka haniga lel has roi.
Na tegi hiatatung pouts ia e Satan mere Satan, ime temar tuol hatagala uanoien, nonei e kapa nitöa nou.
“E möa ta katuun tega antunan seia tara luma tara katuun a tagala bate na kopena a manka i tanen. E möa. Nonei ega kits kap mamin a katuun a tagala teka ba nonei tena töan luena a manka te kana i luma tara katuun teka.
“Alia e hatei hamana koru ragou limiou, e Sunahan e tatei luba nanou a man markato a man omi hoboto te katoeier u katuun, na man ranga man omi has te katoe ren.
Kaba esi te ranga homi nanou u Namnamei u Göagono tere Sunahan, e Sunahan ema antunan luba koru nanoi a markato a omi i tanen. Nonei e ka nitöa menou a markato a omi teka.” Nonei temar ranga uu e Iesu,
taraha nori i ranga mam me poeier, “Nonei e ka mena a liliahanei a omi te seie nen.”
U toulana e Iesu na e tsinanen i tuku me tuol ria ielesala tara luma be hala menari u ranga tere Iesu.
Ba u katuun u parpara ti gum hahisi e Iesu e poeier i tanen, “E tsinamölö na u toulamölö na u hahinamölö e ka ria ielesala, nori e ngöe riou lö.”
Be Iesu e ranga palis ranen me poeiena, “Esi nonei e tsinar na u toular?”
Ba nonei e hula tara uana turu katuun ti gum hahiseien me poeiena, “U katuun teka, nori u tsinar na u toular.
Eresi te markato uaier turu ngil tere Sunahan, nori u toular na u hahinar na u tsinar.”
E Iesu e tanian hihatuts ia i rehina Ramun a Perperere i Galili. U katuun u parpara koru ti gono hahiseien, ba nonei e osana turu bout me gumuna. U bout e agaia i ramun ba u katuun te tuol ria i mounsingmou.
Nonei e hatuts raien a ka a parpara turu rangan haharuei. Na u töa u haharuei e markato uu teka: “Hengoiam. A katuun ena tsihasein a man ngalin leba.
<range>
Pöata te tsihasa naien a man ngal ba palaina a man ngal e pururuku ria i maroro bu apena e la rima memi nou hakape ren.
Ba palaina a man ngal i pururuku ia turu tsiktsiki te ka mei u lapo ba nori e pusuku boroboro tunur, taraha u tsiktsiki ema para ii.
Ba tara pöata te pirima a pitala, ba man kaan leba teka e magmagolona me langor, taraha e möa ta makum tega silaia u poloso.
Ba palaina a man ngal e pururuku ria turu tsiktsiki te ka mei a kolits a hihitoka, bu kolits e panir me pil hohomier a man kaan leba teka, ba nori ema hua ri.
A palair a man ngal i pururukuia turu tsiktsiki u niga be panir me hua hobotor. A palai ima hua balai, na palai i hua haniga, na palai i hua hapara koru.”
Be Iesu e poeiena, “A katuun te atein hengona ega hengo haniga.”
Tara pöata te ka pepeisaia e Iesu ba maloto na huol a katunun tsitsilo i tanen na palair u katuun ti ka gono meien e larima, memi rangate rien tego ranga hatarare menaien a mouna a man haharuei.
Ba nonei e ranga palis ranen me poeiena, “E Sunahan e haröto ranei limiou a ka tema hatara raien u katuun i manasa. Alimiou e atei silemiou ime temar pepeito kap uanen. Kaba u katuun tema atei sileri ime temar pepeito kap uana e Sunahan, nori e hengo las ria turu rangan haharuei tuun.
E Aisaia a propet tere Sunahan e kolotein a ka teka i manasa me poeiena, ‘Nori e tara riou bate tara tuun talasir, kaba nori ema tara hamana koru roi. Na nori e hahengo riou bate hengo tuun talasir, kaba ema atei hamana koru roi. Taraha, nori e raman habirits pouts uaier i tar tego luba menai lia a man markato a man omi i taren.’”
Be Iesu e ranga lel meranen me poeiena, “Alimiou ema atei sile mi temar mouna uana u haharuei teka? Ga ime temar atei sil mena moi limiou a man taina man haharuei?
A katuun te tsihasa nena a man ngal e hahusena u raranga tere Sunahan.
A man ngal te pururukuia i maroro e here ri u katuun te hengoer u raranga batema pina nei be Satan temi gulena u raranga te lu menarien i toriren.
U tsiktsiki te ka mena u lapo e here nei u katuun te hengoer u raranga tere Sunahan bate sasaala meren.
Kaba ema tasu hatsiruku bala nei ba pöata te butu nama a pöata a omi, u nihamana i taren tere Sunahan e taia ba ranen.
“U tsiktsiki te ka mena u kolits u hihitoka e here nei a palair u katuun te hengoer u raranga.
Kaba nori e hakats koru ner a mamanakana i puta bate ngilin lu ner ta moni pan, bate matesil koruer tegi lu menai ta palaina ta ka. Na mamanaka teka e butu talana bate pil kap nena u raranga tere Sunahan, bu raranga i tanen tema habutu talenei ta markato ta niga turu katuun teka.
Na u tsiktsiki u niga e here nei a palair u katuun te hengoeier u raranga tere Sunahan bate pile kap naren, ba u raranga i tanen te kato haniga rena u katuun teka. A palair u katuun e nigar, na palai e niga korur, na palai e niga bala korur.”
Be Iesu e rangana i taren me poeiena, “Aha te katoena a katuun te tasu menama u lam? Nonei emi kopo kap naneien a tabeli, tsi emi hakei nen i kopina a inana? E möa. Nonei ega hakaseien iasa.
Ba mamanaka hoboto te mousuna, te atei sile riou i murimuri. Na u mamana u ranga i tar tema atei sile ri u katuun i romana, nori e atei sile rouen i murimuri.
A katuun te kamena u talinga ega hengo haniga.”
Ba nonei e poeiena i taren, “A manka te hengoe milimiou alimiou go hengo hanige men. E Sunahan e hala hantuna nanou a niatei i tamölö temar hengo haniga has uamölö, ba lö te lu lel noahas mou.
A katuun te ateina, e Sunahan e hala lel noahase noien a niatei. Na katuun te raman ateina, e Sunahan e luba nanou a tsitabubun niatei te ka menen.”
Be Iesu e ranga lenina me poeiena, “U haharuei teka e haröto ranei limiou temar butu uana a Nipepeito tere Sunahan. A katuun ena tsihasa nena u ngalin wit turu tsiktsiki.
Ba nonei te sohona tara bong ba lan ba man ngal te bututuna bate panina, kaba a katuun ema atei silenei ime temar pusuku uanen.
U tsiktsiki peisa te habututena a kaan leba bate huana, a gohus te butu mamina ba holaka te töan butuna ba hua a tangoho te töan butuna.
Kaba a pöata te tangoho hakapana a hua turu wit ba katuun te kete mena u kilata u köela batena kotsena a hua turu wit, taraha a pöata tega tangohomei u wit e butu hakapa.”
Be Iesu e ranga lenina me poeiena, “Ara e tatei poeiera a Nipepeito tere Sunahan e here nei a saha ka? Na u saha u haharuei te tatei hatarare ranera temar pepeito kap uana e Sunahan?
Nonei e here nei a ngalin mastet te tetenei koruna tara man ngal hoboto. Ba katuun te lue nen batena sapul nanen turu tsiktsiki.
Ba nonei te pusukuna bate pan bala nena man taiana man kaan leba. Bate taholakana bate kamena a man hikalan pan bu apena temi tö ria i taren bate kuieier a man suhana i taren turu uoho i tanen. Na Nipepeito tere Sunahan e tania hatetenei hasina bate pan susuluna.”
E Iesu e habulungana nena u raranga i tanen turu katuun, e hihinatue gono has mei a man taina man haharuei. Nonei e haharuei hapopo has ia timar atei hantuna uaien.
Nonei e roron ranga tuun las meraien turu haharuei. Kaba te ka pepeisa gono meraia e Iesu u katunun tsitsilo i tanen, ba nonei te ranga hatarare mera neien a mamanaka hoboto.
Turu lan teka te katsin bong ma a ka be Iesu e poeiena turu katunun tsitsilo i tanen, “Aragi aroho uu i hapalana a ramun.”
Ba nori e laba raier u katuun u parpara koru, ba nori ena osa ria turu bout te gum ia e Iesu, ba nori e la gono meren. Na palaina a man bout i ka has.
Ba u pan nen u ualupu e takei nama bu ramun e posa hongo uana iahana u bout, ba u bout e katsin saputena u ramun.
E Iesu e kaia i pal murimuri turu bout te sohoien bate ha oulanena a bakunen turu pilo. Ba u katunun tsitsilo e gulie ren me poeier, “O Tson Hihatuts, alö ma taatagi rami lam? Ara e katsin taia talara.”
Be Iesu e takeina me hasalohena a lomolomo me abisena u keikei me poeiena, “Opö hakakamoto.” Ba lomolomo na u keikei e kapa nitöana ba pan nen a seloho e butu poutsuna.
Be Iesu e rangana i taren me poeiena, “E hana ba limiou te matout korumiou? Alimiou ema hamana mi?”
Kaba nori i matout koru me hiarangrangatar, “A saha koru a mar katuun teka? Ba lomolomo na u keikei te hengoe nen.”
Nori i la hakapa uama i hapalana Ramun i Galili tara han ti kaia a hun katuun ti ngörai u Gerasin.
Ba pöata te koulma e Iesu turu bout ba nonei e hitupali gono mena a katuun te kamei u liliahanei u omi, e lama i kiou tegomi tara menaien e Iesu.
A katuun teka e roron kakaia i kahokaho na u katuun ima antunan kits naien a tsien.
Tara man pöata ti kits kakap naia man limanen a tsien na man mounen a aien, nonei e roron kato kotsi a tsien bate singata pus nena a aien. Nonei e tagala koru na e möa ta katuun tego antunaia i tanen.
Tara mamana pöata tara lan na bong, nonei e kaia i kahokaho na tara pokus bate ku hohomina bate ngatse nei a peisanen a hatu.
Pöata te tareien e Iesu ba nonei e piata nama memi hatukununa i matana e Iesu.
Ba nonei e ku hapanina me poeiena, “O Iesu, a Pien Tson tere Sunahan Iasa Koru, alö e katsin he mi lia? Alia e singo hataatagi koru gia i tamölö i matana e Sunahan, alö goma hahune ii lia.”
Nonei e markato uu teka taraha e Iesu e ranga hakapa meien, “Koul ba naiam a katuun teka.”
Be Iesu e rangate nen, “A solo mölö esi?” Ba nonei e ranga palisenen, “A solor e Ami, taraha alam e param.”
Ba nonei e singo hatagalana tere Iesu egoma tsuga ba merai u liliahanei u omi tara han teka.
A töa heis poum pan i nouia i rehina u pokus i sukusuku.
Ba u liliahanei teka e singo ria tere Iesu me poeier, “Alö go hala meraia lam turu poum ba lam tena sei mia i taren.”
Ba nonei e hanigana. Ba u liliahanei e koul ba ner a katuun teka mena sei ria turu poum. Na heis poum teka, e antunaia turu 2,000 tara poum, e piata hoboto uaier turu uarahana mena kurapa hoboto ria tara ramun me ruku hakapar.
Ba u katunun taratarakap turu poum e busur mena habulungana naria a ka te butu i taun na turu han i sukusuku, ba u katuun emi tarer a ka te butu hakapa.
Pöata ti butuien tere Iesu ba nori e tarer a katuun te kamei a liliahanei e gum bate kamena u hasobö na u hakhakats i tanen e niga pouts. Ba nori e matoutur.
U katuun ti tarei a ka teka i hatei ra ii u katuun a ka te butuia tara katuun te kamei a liliahanei na turu poum has.
Ba nori e tahuler e Iesu ego la ban a han i taren.
A pöata te osa poutsia e Iesu tara tolaala ba katuun te kamei a liliahanei e singo hatagalana tere Iesu ego la gono meien.
Kaba e Iesu e pei i tanen, “Emoa, alö go la pouts uu i han tara hun katuun i tamölö ba lö tena rarare bera mien a mamanaka te katoe lala a Tsunono i tamölö na temar taatagi has mena meien lö.”
Ba katuun teka e lauana tara man han iahana provins i Dikapolis (a solo teka e poeiena a Maloto a Taun). Ba nonei ena habulungana nena a ka te kato beien e Iesu. Ba u katuun hoboto e asingoto korur.
E Iesu e osa ia turu bout me aroho pouts uana i hapalana ramun. Pöata ti sung ien, ba u katuun u parpara koru e gono hahise ren.
Ba töa tsonun pepeitokap tara luman lotu e la nama, a solonen e Jairas. A pöata te tareien e Iesu ba nonei e hatukununa.
Ba nonei e singo hataatagi koruna i tanen me poeiena, “A tsi pien tahol i tar e katsin matena. Alö go lama batemi kato haniga poutsemen ba nonei te töatöa poutsuna.”
Be Iesu e la gono menen. U katuun u parpara koru ti kukuteien i hia songosongo tuun uu i tanen.
A töa tahol e kaia i gusuren e posa nitöani u rahatsing e antuna ia turu maloto na u huol u hiningal.
Nonei e tari a parpara a dokta na e hol has raien a moni pan koru, kaba a siki i tanen ema kapa ii. E pan susul hasoala.
Nonei e hengoein e Iesu ba nonei e kukutie nen i gusura u katuun ti la gono meien ba nonei e sebelena u hasobö tere Iesu.
Taraha nonei e mar hakats uu teka, “Te sebele tuun goua lia turu hasobö i tanen ba lia te niga pouts gou.”
Ba u rahatsing e kapa nitöana ba nonei e hasagoho haniga poutsuna
Be Iesu e hasagohena a nitagala i peisanen e koul puta ba nonei e habirits na i gusur u katuun me poeiena, “Esi te sebele lala turu hasobö i tar?”
Ba u katunun tsitsilo i tanen e poeier, “Alö e tarem u katuun e hia sösongo tuun ria i tamölö. E hana balö te rangata nem, esi te sebele lalou lia?”
Kaba e Iesu e hula tara sakesake lani esi nonei te sebeleien.
Ba tahol e atei sil a ka te butuia i tanen ba nonei e toltololo koru mena a nimatout mena hatukunna i matana e Iesu me hatei neien a mamanaka hoboto te butu.
Be Iesu e poeiena i tanen, “A tsi tahol, a nihamana i tamölö e kato haniga poutse lalou lö. La talala, na torimölö e tatei tagolala poutsuna. A siki i tamölö e kapa.”
Pöata te ranga noaia e Iesu, ba u katunun sösöata ranga e la rima i luma tere Jairas memi hateie ren, “A pien tahol i tamölö e mate hakapa lala. Alö goma hakui lele ii a Tson Hihatuts.”
E Iesu e hengo raien kaba nonei e poe tere Jairas, “Alö goma matout ii. Alö go hamana tuun lasi.”
Ba nonei e hapiou rena u katuun hoboto egima la gono meien. Kaba ere Pita mere Jemis ne toulanen e Jon nori puku lasi ti la gono meien.
Pöata ti tukuien tara han tara tson mammam tara luman lotu, be Iesu e tarena u katuun ti geta hapara bate tabe hobotor.
Ba nonei e tasuna mena rangatana, “Aha te geta sile milimiou bate tabe miou? A pien ema mate nei. Nonei e soho tununa.”
Ba nori e golgol sileren ba nonei e tsuga halakasa ranen. Be Iesu e luena e tamana a pien ne tsinanen na topisa katunun tsitsilo i tanen me la gono mera nen tara makum te opöia a pien tahol.
Ba nonei ena pilena i limanen me poeiena i tanen, “Talita kum.” U ranga teka e poeiena, “A tsi pien tahol, takei.”
Ba nonei e hakalatena a matanen me takeina me tanian hula lana. (Nonei e ka mei u maloto nu huol u hiningal). Nori i asingoto koru.
Be Iesu e ranga hatagala mera nen egima hatei korue ii ta töa ta katuun. Ba nonei e poeiena, “Halemi ta ka ga noueien.”
E Iesu na u katunun tsitsilo i tanen i la ban a han teka me la pouts uaier i Nasaret a han te roron kaien.
Na turu Lan u Göagono nonei e tanian hihatutsia tara luman lotu. U katuun u parpara ti kaia tara luma teka i hengoeien me asingoto korur. Ba u katuun e hiarangrangatar, “Ime te lueien a man raranga teka? Na a saha mar niatei teka ti haleien? Na ime te markato mena neien a man mirakol teka?
Nonei a kapenta, a pien tson tere Maria. Na u toulanen ere Jemis mere Josep ne Judas ne Saimon, na u hahinanen e ka has ria i gusu rara teka.” Ba nori e raharahe ren.
Be Iesu e poeiena i taren, “A propet tere Sunahan e hatsunone ria turu han hoboto. Kaba tara han na u katuun pouts i tanen, nonei ema hatsunoneri.”
Na nonei ema antunanei tego kato menaien tu mirakol tu para i han teka, kaba nonei e hatakopi a limanen tara man töa man katuun ti ka mei a man siki me kato haniga pouts ranen.
Ba nonei e asingoto koru nena ti hahamana uaien. Be Iesu e hula la na tara man han te hihatuts uaien turu katuun.
Be Iesu e ngö rena a maloto na huol a katunun tsitsilo i tanen me tula ranen, a man huol tara man töa man makum. Ba nonei e hala raneien a nitagala tegi tsuga ba meraien u liliahanei. Ba nonei e poeiena i taren, “Möa tu söati ta ka tara nilala i tamilimiou. E möa has tu söateiam ta kannou na ta pora na ta moni. Kaba limiou e tatei luemiou u tukana, na e tatei hasogemiou u sendol na u töa puku u hasobö u ngahangaha.
<range>
<range>
Na pöata te butu mia limiou tara töa taun, ka mia tara töa luma puku e antunana te laba namia limiou a taun teka.
Tema las hagum rarien limiou tsi tema hengo rarien limiou, ba limiou te tatei laba namiou a taun i taren bate tohu ba namiou u köahu i pitpitana moumilimiou. A ka teka e haröto nanou te raharaha mera neien e Sunahan.”
Ba maloto na huol a katunun tsitsilo e lar mena hahatei ner tegi palis menai u katuun a man markato a man omi i taren.
Nori i tsuga bar u liliahanei u para me sahi has naier u uapi turu katuun u parpara ti kamei a siki ba nori e niga poutsur.
E King Herot e hengoein a manka teka, taraha u han hoboto i habulunganein e Iesu. A palair u katuun i pei, “A katuun teka nonei e Jon te baptaisir u katuun, nonei e töatöa poutsuma, te ka sila menen a nitagala te kato meneien a man markato teka.”
Ba palai te poeier, “Nonei e Ilaitsa.” Ba palai lel te poeier, “Nonei a töa tara man propetina i manasa.”
A pöata te hengoneia e Herot a manka te katoe e Iesu ba nonei e poeiena, “Nonei e Jon ti ngats pagoti lia e töatöa pouts lelima.”
A ka teka e butu silaia te tölo menai e Herot e Herodias a tahol tere toulanen e Pilip. Be Jon a tsonun baptais e ranga mena e Herot, “Ema matskö nei te tölo mena milö a hahagono i tamölö.” E Herot ema hanigei e Jon ba nonei e hangö nena e Jon ba u katuun i tanen ena pile kap naren mena hake rien tara karabus.
<range>
E Herodias e ngil hasi e Jon egi ngats hamati, kaba ema antuna ii taraha,
e Herot e matouti e Jon, na e atei sil e Jon a katuun a niga koru. Pöata te hengoeia e Herot a man raranga tere Jon ba nonei e toku koruna, kaba nonei e ngilin hengo noa laseien.
A pöata e butu hakapa turu lan te hakats naia e Herot u lan ti posa meien. E Herot e katoe a pannen a kannou me hangö rena u katuun pan tara gamman i tanen na u kapten pan turu soldia i tanen na pal kapanira i Galili.
Pöata te tasuma a pien tahol tere Herodias memi sanina, be Herot nu katuun ti ka gono meien tara kannou e sasaala korur. Be Herot e poeiena tara pien tahol teka, “Rangate mei lia ta ka ba lia te hale goien lö.”
Ba nonei e ranga mena a pien tahol teka, “E mana nitöana tere Sunahan iasa koru alia e ranga hamana megou lö, a saha ka te rangata namou lö alia e hale goien lö, alia e antunan hala hase goilö a hapalana u tsiktsiki te kana tara nipepeito i tar!”
Ba pien tahol teka e lakasana mena rangatena e tsinanen me poeiena, “Ta saha taka tegona hateien lia?” Be tsinanen e poeiena, “A bakuna e Jon a tsonun baptais!”
Ba pien tahol teka e hasesei pouts uana tere Herot mena poeiena i tanen, “Alia e ngilegu alö ego hakema a bakuna e Jon a Tsonun Baptais tara pelete batemi hale mien lia.”
E Herot e taatagi koru, kaba ema antunan palis pouts nai u ranga te katoeien tara pien tahol, taraha nonei e ranga hamana hakapaia i matar u katuun ti nou gono meien.
Ba nonei e tahuleiena a töa tsonun taratarakap turu soldia egona söatema a bakuna e Jon. Ba tsonun taratarakap teka e lauana tara luman karabus mena ngats pagotena a bakuna e Jon.
Ba nonei e söata poutse namen tara pelete memi hale neien a pien tahol ba pien tahol teka ena hale neien e tsinanen.
Ba u katunun tsitsilo tere Jon e hengo ner a ka teka memi söater a tuenreina e Jon mena hahonge rien tara kioun mate.
U aposol i kopis pouts uama tere Iesu memi hatei rien a manka ti katoe men na manka ti hihatuts namen.
Kaba e kamei u katuun u parpara koru ti la nitöa uama tere Iesu ba nonei nu aposol i tanen te möar ta pöatan nou i taren. Ba nonei e poeiena i taren, “Aragi la pepeisa uu ta makum ta ski ba limiou te tatei na gamon husa bumiou.”
Ba nori pepeisa gono mei e Iesu e osa ria tara tolaala me la uaier tara töa makum a ski.
Kaba u katuun u parpara i marei raien ti la uaien, ba u katuun turu han hoboto e pipiata mam uaier tara makumun han tegina hasungien.
Pöata te koul banaia e Iesu a tolaala ba nonei e tara rena u katuun u parpara koru teka. Ba nonei e taatagi koru ranen, taraha nori i here ii u sipsip ti möa ta katunun taratarakap i taren. Ba nonei e tanian hatuts raneien a ka a parpara.
A ka e sukusukun lahibong ba u katunun tsitsilo e la uarima i tanen me poeier, “A ka e lahibong hamanasana kaba e möa ta han tara makum teka.
Hala bar u katuun ba nori te la uaier turu han te sukusukuna ba tena holer ta tsi kannou i taren.”
Be Iesu e ranga palis ranen, “Alimiou go hala ramien ta kannou tegi noueien.” Ba nori e rangatar, “Alö e ngilem alam gona hol ta beret e antunana tara 200 denarius te popona tara hihol turu 200 u lan bate hanou rarien?”
Be Iesu e rangata ranen, “Lahisa beret te ka memi limiou? Laiam batena tara muma.” Pöata ti sabe men u beret ba nori emi hateie ren, “Alam e kamem a tolima a beret na huol a iena puku.”
Be Iesu e ranga merena u katunun tsitsilo i tanen egi hagum kalakala raia u katuun tara mats tötöa mats makum turu garas.
Bu katuun e hagum ria tara matsi hagum. U töa u hagum e antunaia tara 50 a katuun, na u tana u hagum e antunaia tara 100 a katuun, bate kato talasina.
Be Iesu e luena a tolima a beret na huol a iena me tara sei uana i Kolö me haniga uana tere Sunahan. Ba nonei e posepose iena u beret me hala ranei ien u katunun tsitsilo i tanen egi molamola raien u katuun. Ba nonei e molamola haseiena a huol a iena i taren hoboto.
Bu katuun hoboto e nour me masulur.
Bu katunun tsitsilo e goneier a man makumun beret na iena ti masul ba naien me antunana tara maloto na huol a kalobaka a saputu.
A pal tson ti noui a beret, i antunaia turu 5,000.
Be Iesu e hosa rena u katunun tsitsilo i tanen tara tolaala ba nori e la mam banaren i Betsaida i hapalana a ramun a perperere. Ba nonei te hala kalakala buraiena u katuun.
Pöata te hala hakapa raien u katuun ba nonei e kete uana turu pokus tegona singo uaien tere Sunahan.
A ka e bong hakapa na tolaala e kaia i gusuna a ramun be Iesu te ka pepeisana turu tsiktsiki.
Ba nonei e tarena u katunun tsitsilo i tanen i lagi susua mei a lomolomo. Ba tara sukusukuna lunlan ba nonei e la uana i taren me tataala silana i ieluna u ramun. Ba nonei e katsin la karasa ranen.
Kaba pöata ti tareien e Iesu te tataala uaien turu ramun ba nori e hanei naren me poeier, “A liliahanei!”
Nori hoboto i tareien ba nori e matout korur. Be Iesu e ranga mera nen, “Ma matoutmi. Alia ba.”
Ba nonei e osa gono mera nen tara tolaala ba lomolomo e selohona. U katunun tsitsilo i hatutu koru.
Nori ima atei sil haniga koruei ime temar mouna uu mirakol te kato e Iesu tara beret. Nori i tutu koru ban a ka teka.
Nori i arohi a ramun a perperere mena hasung ria tara han i Genesaret.
Pöata ti koul ba naien a tolaala ba u katuun e mareier e Iesu.
Ba nori e hula piata uaier turu luma hoboto me söata rarima u katuun ti ka mei a siki. Nori i söata rameien a man pöapöa me la mera rien tara makum ti hengo naien tegomi kaia e Iesu.
Ba tara mamana makum te la uu e Iesu, tara man taun na turu han pan na tara man han a man tetenei, ba u katuun te söata rarima u katuun ti ka mei a man siki bate la mera rimeien tara man makumun gono. Ba nori e singo hataatagi ria i tanen tegi hasebele tuun uaien i runguna u hasobö i tanen. Na u katuun hoboto ti sebeleien i niga pouts.
U Parasi na u palair u tson hihatuts tara Lo ti lama i Jerusalem i gonogono hahisi e Iesu.
Ba nori e tara raier a palair u katunun tsitsilo i tanen ti nou mei u lima u tabuna galus.
U Parasi na u Jiu hoboto ema tatei nou mamri e antunana te galuse rien a limaren, a markato ti roron kukute u tuburen. Nori ema tatei nou mamri tema galus noe rien a limaren temar ranga uana a lo turu tuburen.
Nori ema antunan a nou haseri a kannou te lue rima tara töana e antunana te galuse rien. Na e ka has mena a palaina man markato a man para te kukute ren, a markato te galus haniga menari a pelete na kap na sosopene na ketol.
Ba u Parasi nu tson hihatuts tara Lo e rangateier e Iesu me poeier, “Taraha ba u katunun tsitsilo i tamölö tema kukutieri u hihatuts turu tuburara bate nou mer u lima u korkoriana?”
Be Iesu e ranga palis ranen, “E Aisaia e ranga hamana sil raiou limiou i manasa, alimiou u katuun u gamogamo me mar koloto uana teka, ‘U katuun teka e hatsunono meri lia u ranga tuun i taren, kaba a toriren e lehana ba nanou lia.
Nori e mastein hatsunone riou lia, bate hihatuts ner a man markato turu katuun tuun, bate poeier nonei a man markato tere Sunahan.’
“Alimiou e hapolasa ba namiou u raranga tere Sunahan bate pile kap namiou a markato turu katuun tuun.”
Ba nonei e poeiena i taren, “Alimiou e rama nemiou a man raranga tere Sunahan bate pile kap namiou a man markato i tamilimiou.
E Mosis e poei, ‘Hapaneiam e tamamilimiou ne tsinamilimiou,’ me pei hasena, ‘A katuun te ranga homi nena e tamanen tsi e tsinanen egi atung hamate korui.’
Kaba alimiou e poeiemiou, sanena ta katuun ego pei tere tamanen ne tsinanen, ‘Alia e taatagi korugu, a ka tego halei lia lö, alia e haka begien e Sunahan.’
A katuun teka ema taguhu tale nei e tamanen tsi e tsinanen. E markato uana teka ba limiou te hihatuts nitöa namiou a man markato turu tubumilimiou ba limiou te hipus namiou u raranga tere Sunahan. Na palair a man markato a man parpara te katoe milimiou e markato has uana iesana.”
<range>
Be Iesu e ngö lel rena u katuun me poeiena, “Hahengo haniga mia i tar bate atei sile miou a ka teka.
E möa ta ka ta omi ielesala tara katuun tega antunan kato homi a katuun, kaba a ka te lakasa nama tara torina a katuun, nonei te kato homie nou lö.”

Pöata te laba raia e Iesu u katuun me tasuna i luma, bu katunun tsitsilo i tanen e rangate rien u haharuei teka.
Ba e Iesu e poeiena i taren, “Alimiou ema atei lasmi? Alimiou go atei sileiam a ka te tasuna tara katuun ema antunan kato homie neien.
Taraha, e tasuna tara katuun batema lauanei tara tui kaba e lauana i torina a katuun bate lakasa ba pouts nena a katuun.” (Tara markato teka be Iesu te poeiena a mamana mar kannou a man kannou a man niga.)
Ba nonei e peiena, “A ka te lakasa nama tara katuun, nonei a ka te kato homie nen.
Taraha e lakasa nama iogana tara tui tara katuun, te lakasa nama: u hakats u omi, na tsikolo na kop na hipuli na tsikolen a katuun a hitöl na mamangilin a manka tara tana katuun na markato a omi. Na gamogamo na markaton hamatsingolo tua na u hiomi nu tuts na hipus na u hirata u omi.
<range>
A mamanaka a omi hoboto teka e tuhana nama iogana tara katuun bate kato hakorkoriane nen.”
E Iesu e laban a han teka me la uana tara taun i rehina i Taia. Nonei e tasuia tara töa luma na nonei e ma ngile ii ta katuun ega atei sil te kaien. Kaba u katuun i sabe noa haseien.
A töa tahol e kamei a pien tahol i tanen a liliahanei e roron sesei ien. Ba tahol teka e hengonena e Iesu ba nonei ena hatukun na i matanen.
A taholuna i Grik, i poseia i Pinisia tara provins i Siria. Ba nonei e ranga hataatagina tere Iesu tego tsuga ba menaien a liliahanei tara pien tahol i tanen.
Be Iesu e ranga palisina me haharuei nena u Jiu na u katuun tema Jiu ri me poeiena, “Hanou mam raiam a galapien. E ma niga nei tego lu menai lam a kannou tara galapien bate lapo rami u muki.”
Ba tahol e poeiena, “E manana, Tson Hihatuts. Kaba u muki te karia i kopina u tebol e nou haser a matsi kökoto tara galapien.” Ba e Iesu e atei silena nonei a tahol e mar hakhakats uu teka: u Jiu i ngörai u palair u katuun u muki, kaba u katuun teka e tatei lu noa haser a palaina a manka man niga tere Sunahan.
Be Iesu e poeiena tara tahol, “Alö e tatei la poutsum i han i tamölö, taraha alö e ranga palis haniga mula. A liliahanei e laba hakapa nelala a pien tahol i tamölö.”
Ba tahol e la pouts uana i han i tanen mena tarena a pien tahol i tanen te opöia tara inana. A liliahanei e laba hakapa naien.
Be Iesu e laba nena a taun i Taia mena silana tara taun i Saidon te la uu tara ramun a perperere i Galili, tara makum i Dikapolis.
Bu katuun e la merima a katuun a talingatu na ema ranga haniga balai. Ba nori ena ranga hataatagi ria tere Iesu tego hatakopo menaien a limanen tara katuun teka.
Be Iesu e las menanei a katuun teka tara makum a ski be tupa nena a man kabelenen turu talingatu me kahus hasena a kabelenen me sebelena a miana a katuun.
Be Iesu e tara sei uana iasa i Kolö me husa takana me poeiena tara katuun, “Epata.” U ranga teka e poeiena, “Takalata.”
Ma pina töa ii ba talingana a katuun e hengona me ranga haniga poutsuna.
Be Iesu e ranga hatagalana i taren, tegima hahatei uaien, kaba nori ina hahatei noahas.
U katuun hoboto i asingoto koruni a ka teka, ba nori te poeier, “A mamanaka hoboto te katoenen e nigana. Nonei e kato haniga pouts rena u talingatu ba nori te hengo poutsur, na nonei e kato haranga pouts has rena u katuun u biru ba nori te ranga haniga poutsur.”
Tara pöata teka u katuun u parpara i gono poni me möana ta kannou tegi noueien, be Iesu e ngö rena u katunun tsitsilo i tanen me poeiena,
“Alia e taatagi koru regu u katuun teka, taraha nori i ka gono meiou lia turu topisa u lan na kannou i taren e kapa.
Te hala besbes pouts ragoien lia turu han i taren ba nori te tuhatupu la ranoua i maroro. Taraha, a palai i lama turu han i lehana koru.”
Bu katunun tsitsilo i tanen e ranga palise ren me poeier, “Ime temar sabe mena roira ta kannou tara makum a palaka teka tegi hanou raira u katuun teka?”
Be Iesu e rangatana, “A lahisa beret te ka memi limiou?” Ba nori e poeier, “A tohit.”
Be Iesu e ranga merena u katuun egi gum ia turu tsiktsiki. Ba nonei e luena a tohit a beret teka me haniga uana tere Sunahan me posepose nen. Ba nonei e hala raneien u katunun tsitsilo i tanen egi molamola raien u katuun.
Nori i ka has mei a matsi iena mats tetenei, ba i murina te haniga uu e Iesu tere Sunahan ba nonei e hala raneien u katunun tsitsilo egi molamola has naien.
U katuun hoboto i nou me masulur. Ba u katunun tsitsilo e goneier a man nouba me antunena a tohit a kalobaka a saputu.
U katuun teka i antunaia tara 4,000 a katuun.
Be Iesu e hala ba ranen ba nonei e osa gono meraiena u katunun tsitsilo i tanen tara tolaala ba nori e la uaier tara provins i Dalmanuta.
U Parasi i lama memi tanian hia raharaha gono meren. Nori i ngilin torohaneien me rangate rien tego haröto menaien ta hatöatongo tega lama i Kolö tere Sunahan.
Be Iesu e sökana koru ranen me poeiena, “Taraha ba limiou u katunura i romana te ngilin tara namiou tu mirakol tega harötein, a nitagala tere Sunahan? Alia e hatei hamana ragou limiou, alia ema antunan haröto ragi limiou u katunura i romana tu mirakol.”
Ba nonei e laba ranen, mena osa pouts na turu bout me la uana i hapalana a ramun a perperere.
U katunun tsitsilo i solopalema tegi söata mena meien ta beret. Nori i kamei a töa puku a beret turu bout.
Be Iesu e ranga hatagalana i taren tegima hengo menaien u hihatuts u gamo turu katuun me poeiena, “Tarakap haniga noaiam bate hanei silemiou u is turu Parasi na e Herot.”
Ba nori e hiararangar me poeier, “Nonei e ranga menei a ka teka taraha ara i möa ta beret.”
E Iesu e atei sil nori i rangein u is tuun me poeier, “E hana ba limiou te hiararanga namiou te möa uana ta beret? Alimiou ema atei halesala noa hasmi na ema atei noami na baku milimiou e tutu noalasina?
Alimiou e ka memiou u mata kaba limiou ema tara mi na limiou e ka memiou u talinga kaba limiou ema hengo mi, e hana alimiou u solopala hakapaiam?
Pöata tu poseposeia lia a tolima beret tara 5,000 turu katuun, a lahisa kalobaka nouba tu ongeiam limiou?” Ba nori e ranga palise ren me poeier, “A maloto na huol a kalobaka.”
Be Iesu e rangata lenina, “Na tara pöata tu poseposeia lia a tohit a beret tara 4,000 turu katuun, a lahisa kalobaka nouba tu ongeiam limiou?” Ba nori e ranga palisir me poeier, “A tohit.”
Ba nonei e rangata ranen, “Ga limiou ema atei noa hasmi?”
Nori i tukuia i Betsaida bu katuun e la merima a töa katuun a matakiou. Ba nori emi piou narien tere Iesu me ranga hataatagi ria tere Iesu tego sebele menaien a katuun teka.
Be Iesu e pile nena a limana a katuun a matakiou me lase nen me la halakasa ba ner a han teka. Be Iesu e sahi nena u kinahus i matana a katuun me hatakopena a limanen i tanen me rangate nen, “Alö e tara hasem ta ka?”
Ba katuun teka e tara seiena me poeiena, “Alia e tara raiegu u katuun, kaba nori e here rari a ruei te hula lar.”
Be Iesu e hatakopo lelena a limanen i matana a katuun ba nonei e tara haniga talena a mamanaka.
Ba nonei e hala pouts mena neien i luma i tanen me poeiena, “Möa tu la pouts uu tara han te lakasa ruma ra.”
E Iesu na u katunun tsitsilo i tanen i la uu tara han i rehina i Sisaria i Pilipai. Pöata ti la noaien i maroro ba nonei e rangata ranen, “U katuun e ngöeri lia esi?”
Ba nori e ranga palisir me poeier, “A palair u katuun e poeier alö e Jon a Tsonun Baptais, na palai e poeier alö e Ilaitsa, na palai e pei haser alö a töa turu propet.”
Ba nonei e rangata ranen, “Ga limiou e ngöe milia esi?” Be Pita e ranga palise nen me poeiena, “Alö e Mesaia.”
Be Iesu e ranga hatagala koru mera nen, egima hate ii ta töa ta katuun.
Be Iesu e tanian hatuts raneien tega lu menai a Pien Tson te butun Katunuma a kamits a kapan koru, na tegima ngil menaien u tson hihatuts tara Lo na pal kapan turu pris. Ba nonei e poeiena, “Alia ena atung hamatie riou romana, ba i murina u topisa u lan balia te takei pouts gou.”
Nonei e ranga halesala koru meraien a ka teka. Be Pita e lu hatalisena e Iesu me tanian ranga hapiou nanen.
Kaba e Iesu e habirits me tara uana turu katunun tsitsilo i tanen me ranga hapiou nena e Pita me poeiena, “O Satan, la hatalisila. Alö ema hakats nami a manka tere Sunahan. Alö e hakats tuun nem a manka turu katuun tuun.”
Be Iesu e ngö rena u katuun na u katunun tsitsilo i tanen egi la uama i tanen. Ba nonei e poeiena, “Te ngilin kukute nama lia ta katuun, nonei ega solopali a peisanen, bate haniga nena tego sagoho menaien a kamitsina te kukute mena neien lia te markato uana a katuun te söatena a kuruse na tara tou mate i tanen, bate la gono mena moulia.
Taraha, a katuun te peits nena a nitöatöa i tanen ena hatia nouen romana. Kaba a katuun te hatia sile nei a nitöatöa i tanen te ngil koru mena neien lia na u Bulungana u Niga, nonei ena sabie nou a nitöatöa hamana.
Gaha te lue nou a katuun te ka menou a mamanaka na i puta bate hataie nou a nitöatöa i tanen?
U mana koru aha te antunan hala palise roui a nitöatöa i tanen?
E resi te matsingolo nariou lia na u Bulungana u Niga i tar turu katunura i romana te katoeier a mamanaka a omi, a Pien Tson te butun Katunuma ena matsingolo has ranouen romana tara pöata te la gono menamen romana u angelona turu ualesala pan tere Tamar.”
Be Iesu e ranga lelna i taren me poeiena, “Alia e hatei hamana ragou limiou, a palair u katuun te ka ria teka ema materi romana e popona tegi tara menaien a Nipepeito tere Sunahan te butu menama romana a nitagala pan.”
I murina u tönomo u lan be Iesu e lueiena e Pita mere Jemis na e Jon me la meranen iasa turu töa u pokus pan tina ka pepeisaien. Ba pöata ti taraien ba peisana e Iesu e palisina, ba u hasobö i tanen e butun hiakana me kankanaha koruna. E möa ta töa ta katuun ega antunan markato hahiaka menai u hasobö temar hiaka uu hasobö i tanen.
<range>
Be re Ilaitsa mere Mosis e butur me ranga gono mer e Iesu.
Be Pita e poeiena tere Iesu, “Tson Hihatuts, e nigana te ka uarara teka. Alam go kui a topisa a taluhu, a töa i tamölö na töa tere Mosis na töa tere Ilaitsa.”
U katunun tsitsilo i matout koru ne Pita e ma atei sil lelei a saha ka tego ranga naien.
Bu töa u köasi e butuna me kopo kap ranen, ba u ranga e butu nama i gusuna u köasi me poeiena, “Nonei a Pien Tson a tsomi koru i tar teka. Hahengo mia i tanen.”
Pöata ti hula tara ien nori ima tara lele ii ta katuun, e Iesu puku te ka gono meraien.
Pöata ti koul pouts men turu pokus, be Iesu e ranga hatagala mera nen me poeiena, “Alimiou ema antunan hatei moi ta töa ta katuun a ka te tare mula limiou, e antunana tara pöata, Alia tu butun Katunuma e takei pouts goua tara tou mate i tar.”
Ba nori e totoneier u raranga teka me harangata sei ner u ranga te poeiena, “Alia e takei pouts goua romana tara tou mate.”
Ba nori e rangateier e Iesu, “E hana bu tson hihatuts tara Lo te poeier e Ilaitsa ega mam nema romana e Mesaia?”
Ba nonei e ranga palis ranen me poeiena, “E Ilaitsa ena mam hamana pouts romana nama batemi hamatsköeiena a mamanaka. Kaba i kolotein, Alia tu butun Katunuma e sagohe gou a kamits pan batema ngileri.
Kaba lia e hatei ragou limiou, e Ilaitsa e la hakapama, kaba u katuun i kato menaien timar ngil uaien, timar koloto menaien turu Buku u Göagono.”
Pöata ti hihitupala meraien a palair u katunun tsitsilo, ba nori e tarer a katuun a parpara koru ti gono. Ba u tson hihatuts tara Lo e hiangenngena gono meraier u katunun tsitsilo.
Ba pöata ti tareia u katuun e Iesu ba nori e asingoto korur me sasaalar me piata uaier i tanen me hatsi söasa naren.
Be Iesu e rangata ranen me poeiena, “Alimiou e hiangenngena silemiou aha?”
Ba töa katuun te kaia i gusuren e ranga palisina me poeiena, “Tson Hihatuts, alia e la meguma a pien tson i tar i tamölö, taraha a töa liliahanei a omi e kana i tanen, nonei te biru sila nen.
Pöata te takeina a liliahanei teka ba nonei te lapo nena a pien i puta, ba rungunen te poepoe hakapana bate kutu hangilngiliki hakapena a liho nen ba tuenrei nen te söei hakapana. Alia e tahul ragula u katunun tsitsilo i tamölö tegi tsuga ba menien a liliahanei teka, kaba nori ema antunan tsuga nalileien.”
Be Iesu e poeiena i taren, “Alimiou u katunura i romana e hahamana korumiou. Alia e sökana koru megu u nihahamana i tamilimiou. Mi piou namia a pien i tar.”
Ba nori emi piou naria a pien i tanen. Ba pöata te tareia a liliahanei e Iesu, ba nonei e kato hapetpetete ponena a pien, ba pien e rus uana turu tsiktsiki me hula tegelena ba rungnen te poepoe hakapana.
Be Iesu e rangatena e tamana a pien tson, “I hangisa te taniaia a markato teka i tanen?” Ba e tamanen e poeiena, “Te tetenei noaien.
A pöata a parpara a liliahanei teka e katsin kato hamatieien bate harus beneien u tula na u ramun has. Tego antuna uu lö, ba lö te taatagi ramumoulam bate taguhu ramumoulam.”
Be Iesu e poeiena i tanen, “E hana balö te poeiem, ‘Tego antuna uu lö?’ A katuun te ka mena a nihamana e antunan kato nena a mamanaka.”
Ba tamana pien e ku hapanina me poeiena, “Alia e hamanagu. Alö ego taguhema a tsi nihamana a tsi tetenei i tar.”
Pöata te tareia e Iesu a katuun a parpara i piata gögonoma, ba nonei e hakopiseiena a liliahanei me poeiena, “Alö a liliahanei te kato habiruem na te hasiköem a pien teka, alia e ranga megou lö, koul bani balö tema antunan ka lel mia i tanen.”
Ba liliahanei e ku hohomi koruna me kato hapetpetete hapan koruena a pien me laba nanen, ba pien e here nei te mate uana a katuun ba parpara i taren e poeiena, “E mate tala.”
Kaba e Iesu e lui a limana a pien me las hatakeie nen ba nonei e tuoluna.
Ba pöata te tasuia e Iesu i luma, ba u katunun tsitsilo i tanen e rangata hamouse ren me poeier, “E ha lala ba lam tema antunan tsuga ba na mulei a liliahanei?”
Be Iesu e poeiena i taren, “A toa puku a ka te antunan tsuga banena a marka teka: tego singo hatagala uaiam limiou tere Sunahan”
Nori i laban a han teka me sila ria i gusuna a provins i Galili. Nonei e raman u katuun egi atei sil ime te kaien,
taraha nonei e hatutsir u katunun tsitsilo i tanen. Ba nonei e poeiena i taren, “Alia tu butun Katunuma ena hala naroua tara pal tson tena ranga hohomi nariou lia romana. Nori ena kato hamate riou lia, ba i murina u topisa u lan ba lia te takei pouts gou.”
Kaba nori ima atei haniga silei a saha ka te ranga sileien, ba nori e matoutun harangate rien a ka teka.
Nori i tukuia i Kapenium. Ba pöata ti kaien i luma be Iesu e rangata ranen, “Alimiou e hiarangrangata namuma a saha ka i maroro?”
Kaba nori ima ranga paliseien, taraha nori i hiaraharaha sileiema esi te panina.
Be Iesu e gumuna me ngö renama a maloto na huol a katunun tsitsilo i tanen me poeiena i taren, “A katuun te ngilin tsunono panina ega kato hatetenei korui a peisanen bate kui haniga beraiena u katuun hoboto.”
Ba nonei e luena a töa pien a tetenei me hatuole nen i mataren. Ba nonei e lukutu nanen me poeiena i taren, “A katuun te hala nanou a niniganiga i tanen tara pien teka e haniga hase noulia. Na katuun te hanige noulia ema haniga pepeise noi lia, kaba e haniga hasena e Sunahan te hala na moulia.”
<range>
Be Jon e poeiena i tanen, “Tson Hihatuts, alam u tarema a katuun te tsuga bar u liliahanei u omi tara solo mölö. Ba lam e ranga hapiou namen, taraha nonei ema ka neia tara pala i tarara.”
Be Iesu e poeiena, “Möa tu ranga hapiou naiam, taraha a katuun te katoena u mirakol bate poeiena a solor ema antunan ranga homi nanei lia.
A katuun tema pal raneira e haniga ranoura.
Alia e hatei hamana ragou limiou, a katuun te atei silena alimiou u katuun i tar bate haua ranoui limiou ta tsi ramun, a katuun teka e lu hamane nou u hamatana i tanen.”
E Iesu e ranga lel me poeiena, “Sanena ta töa ta katuun i gusumilimiou ega kato homi ta töa ta pien i gusur a galapien te hamana ria i tar ba pien te hapolasa ba nanou a nihamana i tanen, e niga bala nena tegi kits menai ta hatu pan i totongolo na a katuun teka ba nonei tena harukue ria i gusuna loul.
Na tega kato homieia lö a limamölö, ngats kotsi balö te ba namen. E niga bala nena tego kamei lö u ualima u korus balö te lueiem a nitöatöa te ka nitöana. Kaba e omi koruna tego ka menai lö u huol u ualima balö te lauam tara hanin hahuna i hel, turu tula tema antunan hoso nari.

Na tego kato homieia alö a moumölö, ngats kotsi balö te ba namen. Taraha, e niga bala nena tego ka menai lö u mou u korus balö te lueiem a nitöatöa te ka nitöana. Kaba e omi koruna tego ka menai lö u huol u mou ba nori te lapo ba naria lö i hel.
Na tega kato homieia lö a matamölö, has bani balö te ba namen. E niga bala nena tego ka menai lö u töa u mata balö te tasu mia tara Nipepeito tere Sunahan. Kaba e omi koruna tego ka menai lö u huol u mata ba nori te lapo ba naria lö i hel.
<range>
Tara makum teka u kakaminei te noueier u tuenreina u mate na ema tatei mate roi, na u tula ema antunan hoseri.
“A man nitiama te butuna romana turu katuun hoboto e here hase nou ii u tula bate kato haniga ranoura, te kato has uana u sol te hake ria tara kannou bate kato hanige nen.
U sol u ka u niga. Kaba te taia ba nena u sol a nitatasena i tanen, ba lö temar kato hatatasena pouts mena moien ime? E möa. Na limiou go here hasemi u sol ba limiou te hiakaka haniga hobotomiou.”
E Iesu e laban i Kapenium me la uana tara provins i Judia, me arohena a Ramun olo i Jodan me la noa talasina. U katuun u parpara i kukute noa laseien mena gonogono lelria i tanen, ba nonei e hihatuts lel na i taren te roron markato uaien.
A palaira u Parasi i lama bemi torohane ren me rangate ren, “A Lo i tarara e haniga nena tego laba menai a tson a tahol i tanen?”
Be Iesu e rangata palis ranen, “E Mosis emar ranga uu ime tara ka teka?”
Ba nori e ranga paliseren me poeier, “E Mosis e hanigein tego koloto menai a tson u pepa te pekoenen a hitöl, ba nonei te laba nena a tahol i tanen.”
Be Iesu e ranga mera nen, “E Mosis e koloto berai limiou a Lo teka taraha, alimiou uma hengoemi u ranga.
Kaba i mam koru tara pöata te habuteia e Sunahan a mamanaka, ba nonei e katoeiena a tson na tahol.
‘Tara markato teka ba tson te laba nena e tamanen na e tsinanen ba tena ka gono mena a tahol i tanen.
Ba nori a huol te katoeier a töa katuun.’ Ba nori tema here lel ri a huol, kaba a töa puku a katuun.
Na ka te kato hakapelala e Sunahan e möa ta katuun ega antunan purese leleien.”
Pöata tina ka poutsien i luma, ba u katunun tsitsilo ena rangateri e Iesu a ka teka.
Ba nonei e ranga palis ranen me poeiena, “A katuun te pekoena a hitöl i tanen ba tena tölena a tana tahol e tsikolona, nonei e kato homina.
Na te laba has nena a tahol a tson i tanen ba tena hitöl mena tana tson, nonei e kato homi hasna tara hitöl.”
U katuun i la merema a galapien tere Iesu tegomi sebele meraien bate kalala ranen, kaba u katunun tsitsilo i hapiou raien.
Be Iesu e tarena ti markato uaien me raharaha koruna me poeiena turu katunun tsitsilo i tanen, “Haka ba raiam a galapien egi la uama i tar, alimiou goma hapiou ramien. Taraha, a Nipepeito tere Sunahan e kana tara markato te kato uana teka.
Alia e hatei hamana koru ragou limiou, a katuun tema hengo hanige nei u raranga tere Sunahan temar hengo uana a pien, a katuun teka ema antunan tasu nei tara Nipepeito tere Sunahan.”
Ba nonei e lukutu rena a galapien me hatakopena a limanen i taren me kalala ranen.
E Iesu e hatania leli a nilala i tanen ba töa tson e piata uanama i tanen memi hatukun na i matanen me rangate nen, “Tson Hihatuts a niga, aha tego kati lia ba lia te luegou a nitöatöa te ka nitöana?”
Be Iesu e rangate nen, “E hana balö te ngoe milia a niga? E möa ta töa ta katuun tega niga. E Sunahan puku lasi te nigana.
Alö e atei silem u Maloto u Raranga tere Sunahan. E markato uana teka: ‘Alimiou goma hihipulimi. Na egoma tsikolomi. Na egoma kopkopmi. Na egoma gamogamomi. Na egoma gamo nami a manka tara tana katuun bate luemen. Hapaneiam e tamamilimiou na e tsinamilimiou.’”
Ba tson e poeiena, “Tson Hihatuts, pöata tu tetenei noama lia, alia u hengo haniga korui a manka teka.”
Be Iesu e tara uana i tanen me ngil korue nen me poeiena, “A töa patu a ka tego kati lö. Alö gona haholin a mamanaka hoboto i tamölö bate lueiem a moni bate hala ramien u katuun ti möa ta moni balö te kukute mumoulia. Balö tena ka memou romana a mamanaka a niga koruna i Kolö.”
Ba pöata te hengoeien u raranga teka ba nonei e mata papala koruna me la poutsuna me taatagi koruna, taraha nonei e ka mei a mamanaka a parpara koru.
Be Iesu e habirits uana turu katunun tsitsilo i tanen me poeiena i taren, “U katuun te ka mer a ka a parpara koru e palpal koru riou tegi tasu uaien tara Nipepeito tere Sunahan.”
Bu katunun tsitsilo e asingoto koru ner u ranga i tanen. Kaba e Iesu e ranga lel me poeiena, “A matsi galapien, e palpal koruna tegi tasu uu tara Nipepeito tere Sunahan.
E hahan ka koruna tara kemol tega sipi uaien tara tabutuna a salim kaba e palpal koruna tega tasu uu a tson moni tara Nipepeito tere Sunahan.”
Nori i asingoto koru me rangatar, “Gesi te antunan lue riou?”
Be Iesu e tara uana i taren me poeiena, “Tara katuun tuun ema antunanei, kaba tere Sunahan e antunana. E Sunahan e antunana tara mamanaka hoboto.”
Be Pita e poeiena i tanen, “Alam u laba nema a mamanaka hoboto i tamulam me kukutie mumoulö.”
Be Iesu e poeiena, “Alia e hatei hamana ragou limiou, a katuun te laba nenama a luma i tanen tsi u toulanen na u hahinanen na e tsinanen ne tamanen na galapien i tanen na u tsiktsiki i tanen tara solo i tar na turu Bulungana u Niga, a katuun teka ena lu poutsena romana a mamanaka te para bala nanou a luma na u toulanen na u hahinanen na u tsinanen na galapien i tanen na u tsiktsiki i tanen. Na nonei ena kamits be hase nou lia romana. Ba tara pöata te la nama i murimuri, ba nonei tena lue nou romana a nitöatöa te ka nitöana.
<range>
Kaba a parpara te panir ena katuun papala riou romana, na pala te katuun papalar i romana ena pan riou romana.”
Nori i tataalaia i maroro te la uu i Jerusalem, e Iesu e mam raien kaba u katunun tsitsilo i tanen i hatutu hoboto na u katuun ti murimurima i matout hoboto. Be Iesu e lu halhal lel rena a maloto na huol a katunun tsitsilo i tanen be hatei raneien a manka tegona butuia i tanen me poeiena, “Hengoiam, ara e la uara i Jerusalem, na Alia tu Butun Katunuma ena hala naroua turu pris pan na turu tson hihatuts tara Lo. Ba nori tena kout sile riou lia tegona mate uu lia bate hala naroua lia tara pala tema Jiu ri.
<range>
Nori ena hahakos nariou lia romana bate kahuse riou lia bate lahuse riou lia bate atung hamatie riou lia. Ba i murina u topisa u lan ba lia te takei pouts gou.”
E Jemis na e Jon a galapien tere Sebedi i la uama tere Iesu me poeier, “Tson Hihatuts, alam e ngilem alö go kato bera mei lam a ka te rangata nemulam.”
Be Iesu e rangata ranen, “Aha te ngile milimiou tego kato bera ii lia alimiou?”
Ba nori e ranga palise ren me poeier, “Alö go hatangana, tena gum moa lö turu Gumgum u Göagono i Tamölö, ba lam tena gum gono memou lö, a töa tara pal matou na tai tara pal keruka.”
Be Iesu e poeiena i taren, “Alimiou ema atei silemi a ka te harangata na milimiou. Alimiou ena antunan ua moa tara kap tena ua goua lia tsi alimiou ena antunan söate mou a mar nikamits tena sagohe gou lia?”
Ba nori e poeier, “Alam e antunam.” Be Iesu e poeiena i taren, “Aa, alimiou e na ua moa tara kap tena ua goua lia, na limiou e na sagohe mou a mar nikamits tena sagohe goulia.
Kaba tegona gum mia limiou tara pal matou tsi tara pal keruka i tar, ema ka uanei i tar tego halanaien. E Sunahan puku te hala nanou a man gumgum teka turu katuun ti kato taatago beraien.”
Pöata ti hengo naia a maloto a katunun tsitsilo a ka teka ba nori e raharaha raier ere Jemis mere Jon.
Be Iesu e ngö gögono ranen me poeiena, “Alimiou e atei silemiou a markato turu katuun tema Jiu ri. U katuun te ngö rarien u tsunono e ranga hamal ria i taren, na pal kapan i taren e pepeito kap hatagala raren.
Kaba alimiou goma kato uami teka. Esi ta katuun i gusumilimiou te ngilin pan na i tamilimiou ego kato herenaia a peisanen a katunun kui i tamilimiou.
Na esi ta katuun te ngilin mammam na i gusumilimiou ego kato herenaia a peisanen a tsi katuun papala.
Alia tu butun Katunuma uma la sile mei tegomi hakui mera ii u katuun. E moa. Alia u la silema tegomi kui be mera ii u katuun, na tegomi sakahis menai lia u katuun u parpara tara tou mate i tar.”
Nori i tukuia tara taun i Jeriko. Ba pöata te laba neia e Iesu na u katunun tsitsilo i tanen na u katuun u parpara has a taun teka, ba töa katuun a matakiou a solonen e Batimius, a pien tson tere Timius te roron singo hataatagi sil ta moni te gum na i rehina kalana.
Ba pöata te hengoeien te la uama e Iesu na i Nasaret ba nonei e tanian ku hapanina me poeiena, “O Iesu a Hatutubunei tere Devit a King, alö go taatagi namoulia.”
Ba u katuun u parpara e ranga hapiou meren me poeier, “Kakamoto.” Kaba nonei e ku hapan hasoala bate poeiena, “Hatutubunei tere Devit, alö go taatagi namoulia.”
Be Iesu e tuoluna me poeiena, “Ngöe muma.” Ba nori e ngöeier a katuun a matakiou me poeier i tanen, “Nigana ba! Takei tala. Nonei e ngöe noulö.”
Ba nonei e his ba nena u hasobö u ngahangaha i tanen me supatakeina me la uanama tere Iesu.
Be Iesu e rangate nen, “Alö e ngilem alia go kato be ii lö aha?” Ba katuun a matakiou e ranga palisenen me poeiena, “Tson Hihatuts, alia e ngilin tara poutsugu.”
Be Iesu e poeiena i tanen, “La tala. A nihamana i tamölö e kato haniga poutse lalou lö.” Ba i murina pouts te rangaia e Iesu banonei te tara sokö pouts hasina, ba nonei e kukuteiena e Iesu i kalana.
Pöata ti la hasukusuku men i Jerusalem i Betpats na i Betani tara tsi pokus te ngöeri u Pokus tara Ruein Olip. Be Iesu e tula nena a huol a katunun tsitsilo i tanen me poeiena i taren, “La mula tara han te ka nama ili, ba pöata tena butu moa limiou i han ba limiou tena tare mou a tunan rongki a hitots te kits na lila na ema mala osa noaria ba limiou te purese men bate la memumen.
<range>
Tena rangata noua ta katuun, ba limiou te hateie men, A Tsunono e ngile namen, nonei ena hala pouts nenamen romana.”
Ba nori e lar mena sabier a rongki ti kits naia tara tamana i rehina kalana. Ba pöata ti pureseien bu katuun ti tuol ia i sukusuku e rangata raren, “Aha te purese sile milimiou a rongki?”
<range>
Ba nori hatei rarien temar ranga uama e Iesu. Bu katuun e hanigar ba nori e lueren.
Ba nori e las menari a rongki tere Iesu me haholaseier a man hasobö a man ngahangaha i taren tara rongki, be Iesu e osana i tanen.
U katuun u parpara ti haholasi a man hasobö a man ngahangaha i taren tara kalana, ba palai e ngatse rima a man kalan ruei memi haholase rien i kalana.
U katuun ti mam na u katuun has ti kutema i ku hoboto bate poeier, “Soloseiam! Hatsunoneiam a katuun te la nama tara solona a Tsunono!
E Sunahan e kalalena romana a katuun temar pepeito kap uana romana temar pepeito kap uu e tuburara e Devit i manasa. Solosei korue iam e Sunahan!”
Be Iesu ena tuku na i Jerusalem mena tasuna i Luman Lotu Pan. Pöata te tara hakapaien a mamanaka ba nonei e la pouts merena a maloto na huol a katunun tsitsilo i tanen. A ka e lahi hakapa ba nori e kopis pouts uaier i Betani.
Turu taina u lan, ti la pouts men i Betani, e Iesu e bes.
Nonei e tare ma u töa u ruei te ngöeri u fik i lehana e tanian hulung pouts ba nonei ena tarena tego ka menaien ta hua. Pöata tena tukuien turu ruei teka, nonei e tari a kala puku, taraha a pöata tega hua meien ema butu noa ii.
Be Iesu e poeiena turu ruei teka, “E möa nou ta töa ta katuun tego nouia i tamölö.” Na u katunun tsitsilo i tanen i hengo a ka te ranga naien.
Nori i tukuia i Jerusalem be Iesu e tasuna tara Luman Lotu Pan be tanian kute rena u katuun ti hihol na ti hahol ia i Luman Lotu Pan. Ba nonei e tula baba rena a man tebol turu katuun ti hahapalisir u moni na e pita ba hasir a man gumgum turu katuun ti haholin u kulu.
Na nonei e hapiou hasir u katuun ti katsin sila meia a man kaan hahol i taren iahana Luman Lotu Pan.
Ba nonei e hatuts rena u katuun me poeiena, “I koloto hasiin, ‘A luma i tar e ngöe roi a luma tena singo ria ra.’ “Kaba alimiou e kato here namien a kiou turu kopkop.”
Pöata ti hengoia u pris pan na u tson hihatuts tara Lo, nori i sakesake noahasi ta maroro tegi mar atung hamate menaien e Iesu. Nori i matouteien, taraha u katuun hoboto i asingotein a manka te hihatuts naien.
Ba tara lahibong be Iesu na u katunun tsitsilo i tanen e laba ner a taun.
Tara bongbong, pöata ti la lel ien i kalana, ba nori e tareier nonei u ruei te ngöeri u fik e lango hakapan töa mena noana i polosonen.
Be Pita e hakats sabe nena nonei u ruei me poeiena tere Iesu, “Tson Hihatuts, tara! U ruei tu ranga homin lö e lango hakapa.”
Be Iesu e poeiena i taren, “Hamana mia tere Sunahan.
Alia e hatei hamana koru ragou limiou, tego rangaia lö turu pokus teka, ‘takei balö te la uam i tasi,’ ba ka teka te butu hamana benoulö. Kaba a ka teka e butu hamana menou tegoma hula hakats uai lö.
Na lia e ranga hamana koru meragou limiou, aha te rangata nemölö turu singo i tamölö tere Sunahan alö e lu hamane mouen.
Pöata te tuol mialö bate singom, solopali a raharaha i tamölö tara tana katuun be Sunahan e Tamarara iasa koru te solopala hase nou a man markato a man omi i tamilimiou.
Kaba tema solopale moi limiou a man markato a man omi tara taina katuun, be Tamamilimiou te kana i Kolö tema solopala hase noi a man markato a man omi i tamilimiou.”
Nori i tuku pouts lel ia i Jerusalem. Ba pöata te tataala laia e Iesu iahana Luman Lotu Pan, bu pris pan na u tson hihatuts tara Lo na pal kapan e la uarima i tanen.
Ba nori e rangate ren, “Esi te hanigein tego kato menai lö a manka teka? Alö e kato memi a manka teka a nitsunono teresi?”
Be Iesu e poeiena i taren, “Alia e rangata has ragoui limiou u töa u harangata. Te palise moien limiou, ba lia te töan hatei ragoui limiou esi te hale mei lia a nitsunono tego kato menai lia a manka teka.
Pöata te baptais raia e Jon u katuun, nonei e ka mei a nitsunono tere Sunahan tsi tara katuun tuun? Ranga palise mumoulia.”
Ba nori e hihirangatsir me poeier, “Ime temar ranga uarou ra? Te pei rouara, ‘E Jon e ka mei a nitsunono tere Sunahan,’ be Iesu te peie nou, ‘Ga limiou ima hamana sile mi e Jon aha?’
Na te pei hase rouara, ‘E Jon e ka mei a nitsunono tara katuun tuun.’” Nori i matoutir u katuun, taraha u katuun hoboto i pei e Jon a propet hamana tere Sunahan.
Ba nori e ranga paliseier e Iesu me poeier, “Alam ema atei mi.” Be Iesu e poeiena i taren, “Alia has ema hatei ragou ii limiou esi te hale mei lia a nitsunono tego kato mena ii lia a manka teka.”
Be Iesu e tanian ranga merena u katuun turu haharuei. “A töa katuun e lebei a kuin grep me ololo hahis kakap nanen, me kaho hasena a kiou tegi pots naia u grep. Nonei e hatakei hasi a luma a pia tegi pepeito kap naia a kuin grep teka. Ba nonei e hakuin moni nanen me lauana tara taina a han.
Pöata te tangohoia u grep ba nonei e tula nelala a katunun kukui puku i tanen tegona lu menaien a pal grep i tanen turu katuun te hapepetokap rameien a kuin grep i tanen.
Kaba nori i pile kap naien me lahuse ren ba nori e hakopis pukpuku poutse ren.
Be tamana kuin grep e hala lel nenama a tana katunun kukui puku i tanen, ba u katuun ti taratarakapin a kui e singater a bakunen me ranga hohomi naren.
Ba nonei e tula lel nalala a tana katunun kukui puku i tanen ba nori e atung hamate haseren. A para katuun ti tula nela i markato las merai teka, a palai i atungir na palai i kato hamatir.
Nonei e ka noa mei a töa patu a katuun tego tula naien, a pien tson i tanen te ngil korueien. Nonei e tula hamurimuri nalen me poeiena, ‘Nori ena tara marei riou a pien tson i tar.’
“Kaba u katunun taratarakap i tari a pien tson teka, ba nori e hiararangar me poeier, ‘Nonei a pien tson tere tamana kui teka te lue nou a kuin grep. Aragi atung hamateien bara te lue riou a kui i tanen.’
Ba nori e pile kap naren me atung hamate ren me lapo ba narien ielesala tara kuin grep.”
Be Iesu e rangatana me poeiena, “Gaha te katoe nou e tamana kuin grep? Nonei emi atung hamate ranou u katuun teka bate hataratara kap ranei a kuin grep teka u katuun u niga.
Alimiou u taratara haniga haseiam u raranga teka? ‘A hatu ti raman u katunun kui tara luma me hapiraka ba naier, nonei a hatu te niga balana tara toukuina tara luma.
A ka teka a Tsunono te katoeien, bara te tara here narien a ka a kapan koru teka.’”
Pöata ti tara mareien u haharuei e sakasaka raien, nori i ngilin na hakarabus koru naien. Kaba nori i matoutir u katuun ba nori e laba naren.
Ba nori e tula rarima a palair u Parasi na palair u katuun tere Herot tegimi maman gamo menaien e Iesu ba nonei te ranga nena tu ranga tu omi tegi kout meien e Iesu.
Ba nori e la uarima i tanen memi poeier, “Tson Hihatuts, alam e atei silem alö a katununa turu mana. Alö ema hakats silemi a ka te ranga ner u katuun, taraha alö ema hakats nami a nitsunono tara katuun. Alö e hihatuts hamana nem a maroro tere Sunahan. Bara, a Lo i tarara e hapiou nena tegi hala menai ra a takis tere Sisa a gamman pan, tsi e möa?
Aragi hol a takis tsi ara gima holeien?” Kaba e Iesu e atei sil u gamo i taren me poeiena, “Taraha ba limiou te katsin torohane mou lia? Hale mume lia ta denarius moni ba lia te taragu.”
Ba nori e hale rien a töa moni ba nonei e rangata ranen me poeiena, “U baku teresi na solo teresi teka?” Ba nori e ranga palise ren, “E Sisa.”
Be Iesu e poeiena, “Bara, halemi e Sisa a manka i tanen, bate hala hasemi e Sunahan a manka te ka uana i tanen.” Ba nori e asingoto koru ner ti hengo menaien a ka te rangein e Iesu.
U Sadiusi i la uama tere Iesu. Nori u katuun teka te rangar bate poeier u katuun ema takei pouts roi i murina a tou mate i taren.
Ba nori e poeier i tanen, “Tson Hihatuts, e Mosis e koloto berai ra a lo teka: ‘Tego mate ba naia a tson a tahol i tanen bate moana ta pien, ba toulana tson teka te tatei tölena a amoaba, ba nori te hatuhaner romana ta pien te lue nou a makum tara tson te mate.’
Bara, e ka mei u tönomo u munmun toulana. A hamua e hitöl me matena bate möana ta pien i tanen.
Ba hahuol e tölo lelena a amoaba ba nonei e mate lel hasina bate möa noa hasina ta pien i tanen. Ba hatopisa e kato has uana iesana.
U mun toulana tohit hoboto i töli a tahol teka me mater, kaba a tahol ti töleien ema kamei ta pien i taren. Ba i murinen ba tahol e mate hasina.
Ga tara pöata te takei pouts roua u katuun tara tou mate i taren, ba nonei a tahol teka ena tölo tale nou esi? Taraha, nori u mun toulana tohit hoboto i töleien.”
Be Iesu e poeiena i taren, “Alimiou e ranga hatutu memiou, taraha, alimiou ema atei silemi u Buku u Göagono na nitagala tere Sunahan.
U katuun te takei pouts roua tara tou mate i taren, nori ema hitöl lel roi romana. Tara markato teka nori e here roi u angelo ra i Kolö.
Na turu rangana turu katuun ti mate hakapa bate takei pouts riou tara tou mate, alimiou toum uma ritemi a makumun ranga iahana u buku tere Mosis te hatei nena u ruei te kulupu? Tara makum teka e Sunahan e ranga mei e Mosis me poeiena, ‘Alia a Sunahan tere Abraham na a Sunahan tere Aisak ne Sunahan tere Jekop.’
Nonei ema Sunahan uanei turu katuun u mate kaba nonei e Sunahan turu katuun te töatöar. Alimiou e hakats hatutu korumiou.”
A töa tson hihatuts tara Lo e hengo ti hiarangrangata uaien. Ba nonei e hengo sabiena te ranga palis haniga menai e Iesu u Sadiusi, ba nonei e la hasukusuku nama me rangate nen, “U saha u raranga te pan na tara man raranga hoboto tere Sunahan?”
Be Iesu e ranga palisenen me poeiena, “U raranga te pan bala koruna teka: ‘Hengoiam, u katunura i Israel, E Sunahan a Tsunono i tarara a töa puku a Tsunono.
A Tsunono e Sunahan alö go ngil koru meien a tori mölö hoboto na u namnamei hoboto i tamölö na u hakats hoboto i tamölö na tara nitagala hoboto i tamölö.’
Na u hahuoluna u raranga u pannen teka: ‘Alö go mar ngil koru mei a tana katuun temar ngil koru has mena milö a peisamölö.’ E möa tu tana tu mar raranga tega pan balein u huol u raranga teka.”
Ba tson hihatuts tara Lo e poeiena tere Iesu, “U mana koru, Tson Hihatuts. Alö e ranga hamana nemula e Sunahan a töa puku, na e möa lel ta tana ta sunahan.
Na katuun ego ngil korui e Sunahan turu tori hoboto i tanen na turu hakats hoboto i tanen na tara nitagala hoboto i tanen. Na nonei ego mar ngil koru has menai a tana katuun temar ngil koru mena neien a peisanen. Na ka teka e pan bala nena u mamana u haats.”
E Iesu e hengoe temar ranga palis hanigan töa uu a tson ba nonei e ranga menen, “Alö ema lehana ba nami a Nipepeito tere Sunahan.” Ba i murinen, u katuun i matoutin rangata lele ii e Iesu tu harangata.
Pöata te hihatutsia e Iesu tara Luman Lotu Pan ba nonei e poeiena, “E hana ba u tson hihatuts tara Lo te poeier e Mesaia a hatutubunei tere Devit?
U Namnamei u Göagono te hale ii e Davit u hakhakats ba nonei e poeiena, ‘A Tsunono e mar ranga uu teka tara Tsunono i tar, Gum ia tara pal matou i tar, e antunana tara pöata te hale goi lia lö u katuun te paköe rioulö ba lö tena pita puta ramouen.’
“E Devit noahas te ngöei a katuun teka, A Tsunono. Gime temar hatubuna uana e Mesaia tere Devit?” Kaba e möa ta katuun tega ranga palis. U katuun u parpara koru teka i sasaala mei ti hengo uaien tere Iesu.
Pöata te hihatuts noaia e Iesu be poeiena, “Hanei sileiam u tson hihatuts tara Lo. Nori e ngilin hula la mer u hasobö u ngahangaha i taren, na nori e ngil haser u katuun te ka ria tara töana egi hapan raien.
Nori e ngilin gum has ria turu gumgum tara pal kapan i luman lotu na turu gumgum tara pal kapan tara kannou pan.
Na u tson hihatuts tara Lo e lube tsiponeri a peisaren a manka turu amoaba na tegi tara marei meraien, nori e roron katoeier u singo u ngahangaha. Kato uana teka ba nihahuna i taren te pan koruna romana.”
E Iesu e gum bate tara uana tara sei moni iahana Luman Lotu Pan, bate tara uana turu katuun ti hongi a monin hitaguhu tara sei moni. U katunun moni u parpara ti hongi a man moni pan peisa.
Kaba a töa amoaba te möa koru ta ka i tanen e lama memi hongena a tsi huol a tsi toea.
Be Iesu e ngö gögono rena u katunun tsitsilo i tanen me poeiena i taren, “Alia e hatei hamana koru ragou limiou, a amoaba teka e hala nelala a moni te pan saluhe bala nena a man moni te hala nelila u katuun hoboto.
Taraha, nori hoboto e hala lila tara moni te kurapana tara man moni i taren, kaba a amoaba teka e möa lel ta tsi moni i tanen. A tsi huol puku a tsi toea tega holeien ta tsi kannou te honge la len.”
Pöata te lakasa ma e Iesu tara Luman Lotu Pan, ba töa katunun tsitsilo i tanen e poeiena, “Tson Hihatuts, röto tara man hatu pan koru teka na tara man luma pan teka.”
Be Iesu e rangate nen, “Alö e tarem a man luma pan koru teka? E möa lel nou ta töa ta hatu tega opö ia ieluna a tabi, nori e lapo ba hoboto raroua i puta.”
Pöata te gum ia e Iesu turu Pokus tara Ruein Olip i hapalana Luman Lotu Pan, be Pita mere Jemis na e Jon na e Endru e rangata momouse ren me poeier i tanen. “Hatei ramou lam, i hangisa te butuna romana a manka teka, na u saha u mar hiharöto te haröto nanou a pöata tega butu ia a mamanaka teka?”
<range>
Be Iesu e tanian hatuts ranen me poeiena, “Hanei sileiam tego gamo mera ii limiou ta katuun.
U katuun u parpara ena la rima romana batemi poe riou a solor, bate poeier, ‘Alia e Mesaia,’ ba nori te gamo rariou u katuun u para.
Pöata te hengo namoa limiou a pula na u bulungana tara pula alimiou goma tokumi. A manka teka ega butu iou, kaba a kapkapana pöata ema la noa namei.
A man han e hia pulapula riou, na man hun katuun e hia pulapula riou. A nun a para e butu noua tara mamana makum turu han hoboto na bes pan has e butu nou. A mamanaka teka e herena romana a tantania tara kamits pan tutuun tara tahol te katsin posana.
“Alimiou go hanei iam, taraha u katuun e pile kap rariou limiou bate hala mera roi limiou turu kout, ba nori te atung raroua limiou tara man luman lotu. Na limiou ena tuol möa i matar u gamman na u king, taraha alimiou e hamana mia i tar, ba limiou te hatei ramouien u Bulungana u Niga.
Na u Bulungana u Niga egi rarare mameia turu han hoboto.
“Na pöata te pile kap rarien limiou bate las mera rilimiou turu kout, alimiou goma hakats hapara mam nami a manka tena ranga namou limiou. Ranga naiam a saha ka te hatei raroui limiou tara pöata, taraha, ema limiou nei te ranga miou, kaba u Namnamei u Göagono.
U katuun e hala naroua u toularen turu katuun bate atung hamate raren, bu tamaren te kato has uariou iesana tara galapien i taren. A galapien e hiatatung gono has merariou u tamaren na u tsinaren bate hala mera rien turu katuun te atung hamate raren romana.
Ba u katuun hoboto te pakö sil raroui limiou a solor. Kaba u katuun te pile kap hatagala nitöa ner a markato tere Sunahan tara pöata a omi teka, e Sunahan e lu pouts mera noien i tanen.”
Be Iesu e poeiena, “Alimiou e tare mou a ka a omi koru e tuolna romana tara makum te hagöagono ba narien.” (A katuun te ritena u raranga teka ega hakats hanigein te mouna uanen.) “Ba pala te ka ria i Judia egi bus uu tara pokus.
Na katuun te kana i punganana a luma i tanen ema tatei tasu nei i luma batena lu bena ta tsi ka i tanen.
Na katuun te kana tara kui ema tatei gala pouts nei i han batena luena u hasobö u ngahangaha i tanen.
Haromana koru tara touhaliou te pikar na tara touhaliou te hasus raier a galapien tara pöata teka.
Singo sileiam a ka teka egoma butu romana ii tara pöata turu hamuri.
U kamits tara pöata teka e pan saluhe nanou romana u kamits hoboto tara pöata i manasa, tara pöata i mam koru te katoeia e Sunahan a mamanaka bate noana tara pöata i romana. Na tara pöata hoboto has i murimuri e möa lel nou ta kamits tega mar butu uaiou teka.
Sanena a Tsunono tema hamakmakumei a pöata teka, ega möa ta töa tega töatöa. Kaba turu katuun lahas te hopö kap raien ba nonei te hamakmakum bera neien a pöata teka.
“Na tara pöata teka, tega poeia ta katuun i tamilimiou, ‘Taraiam, e Mesaia teka!’ tsi ta katuun tega poei, ‘Taraiam, nonei e kana i tioum!’ Alimiou goma hamane mien.
U Mesaia gamogamo na u katuun u gamogamo te ngöeroi a peisaren u propet tere Sunahan e butu riou romana. Ba nori te katoeriou u hiharöto pan na man mirakol, tegi antunan gamo meraien u katuun te hopö kapir e Sunahan.
Alimiou ego haneiam. Alia e hatei hakapa ragulei limiou a mamanaka.”
Be Iesu e poeiena, “Kaba tara man lan i murina tara pöata turu kamits teka, ‘ba pitala te kuhil nou, na tsihou ema piri lel noi,
na u pitopito ena rus rima i kolö, na mamanaka a tagala na i kolö e gagas riou.’
“Ba tara pöata teka u katuun ena tare riou alia, tu butun Katunuma e butu guma romana turu köasi bate lame guma a nitagala pan na u ualesala pan.
Balia tena hala neguma a man angelo turu han hoboto i puta ba nori tena gono rarima romana u katuun te hopö kapir e Sunahan.”
“Lue mia a niatei turu ruein fik. Pöata te rurus nen ba kala nen te kokoböna ba man kalan ruei te bututu nama, balimiou te atei silemiou a pöata tara pitala e sukusukuna.
Na e markato has uana iesana, pöata te tare mia romana limiou a manka hoboto teka e butuna, ba limiou te atei sile mou a pöata e sukusuku koru nama, e ka hamanasa na tara tamana.
Alia e hatei hamana koru ragou limiou, a manka hoboto teka e butuna romana i mam tara tou mate tara palair u katuun te töatöar tara pöata teka.
U kolö na u puta e taia hakapariou romana, kaba u raranga i tar ema antunan tia noi romana.”
Be Iesu e poeiena, “Kaba e möa ta katuun tega atei sil u lan tsi a pöata te butu nama romana a manka teka. U angelo ri Kolö ema ateiri na lia a Pien Tson tere Sunahan ema atei has gi. E Tamar pepeisa lasi te ateina.
Haneiam, tara kap hanigaiam. Taraha, alimiou ema atei silemi i hangisa te butu nama romana a pöata teka.
“E kato uana romana tara katuun te la uana i lehana, ba nonei te hataratara kap ranei u katunun kukui puku i tanen a manka, bate hala raneien a man tötöa a man toukui i taren. Ba nonei te hateiena a katunun taratarakap tara tamana tego pepeitokap haniga menaien.
Na limiou go tara kap hanigaiam, taraha alimiou ema atei silemi i hangisa tena la nama romana a katuun terena luma. Nonei e la toum menama a lahibong tsi a bong roto tsi a gusuna bong tsi a lunlan.
Nonei emi mots sabena tego soho uu lö tara pöata tena la hasingoto namen.
A ka te ranga mera gilia alimiou e la has uana turu katuun hoboto: tara kap hanigaiam.”
U huol u lan patu ba kannouna turu Paska na u lan pan tara kannouna tara Beret te möa ta is te butuna. U pris pan na u tson hihatuts tara Lo i sake ta maroro tegi mar pile kap hamous menaien e Iesu bate atung hamatie ren.
Ba nori e poeier, “Ara gima tatei katoeien tara man lan pan turu lotu, taraha u katuun e namots hiatatungur.”
Pöata te kaia e Iesu i Betani tara luma tere Saimon te ka mei a toba i manasa. Ba pöata ti nouien ba töa tahol e tasu menama a botolo ti katoeia a hatu a kankanaha nitöa e kamei u uapi u masi na u soka haniga koru, na u uapi teka i hole ii a moni pan koru na i katoe ii u nat. Ba nonei e buteiena a botolo me tsu nena u uapi u masi na u soka hanigantöa teka i bakuna e Iesu.
Kaba a palair u katuun ti ka e hiaraharahar me poeier, “E hana ba nonei te hakapa pinopinoena u uapi u masi teka?
U uapi teka e antunan hahol naria tara moni te saluhena 300 denarius, ba moni tena tatei hala rari u katuun ti möa ta ka.” Ba nori e raharaheier a tahol.
Kaba e Iesu e pei, “Haka ba naiam. Alimiou e ngena silemien aha? Nonei e katoe lala a ka a niga koru i tar.
U katuun ti möa ta moni e ka gono nitöa mera riou limiou, ba limiou te tatei taguhu ramen tara pöata te ngil mia limiou. Kaba lia ema ka gono nitöa mera goi limiou.
A tahol teka e katoe lala a ka te antunan kato nanen. Nonei e tsu mammam nelala u uapi u masi hanigantöa i tuenreir ba lia tena toan kaho nariou romana.
Alia e hatei hamana koru ragou limiou, tara mamana han hoboto i puta tena habulungana naroua u Bulungana u Niga, nori ena rarare riou a tahol teka bu katuun te hakats nariou a ka a niga teka te katoe lalen.”
E Judas Iskariot, a töa tara maloto na huol a katunun tsitsilo, e la uu turu pris pan, taraha nonei ena katsin harötein e Iesu i taren.
Ba nori e sasaala koru meier ti hengo menai a ka teka me ranga hamana koru ner tegi hala menaien ta moni. Be Judas e tanian sake nena ta maroro tegona haröto menaien e Iesu turu katuun teka.
Turu lan tutuun tara pöata te noue ria a beret te möa ta is, u lan te atung raria u tunan sipsip tara kannouna turu Paska, ba u katunun tsitsilo e rangater e Iesu, “Alö e ngilem alam ego la uu ime batena hamatsköeiam a kannou i tamölö turu Paska?”
Be Iesu e tula nena a huol a katunun tsitsilo i tanen me poeiena i taren, “La uaiam iahana taun, ba limiou tena tupale mou a töa tson te söatena a tabeli ramun. Kukute iam
ba ime tena tasu nouen tasu hasiam balimiou tena rangate mou a tson tere na luma, ‘A Tson Hihatuts e rangatanama, Ime te kana a rum i tar, te nou gono meragoua lia u katunun tsitsilo i tar a kannouna turu Paska?’
Nonei ena haröto ranoui limiou a töa rum pan iasa te hamatskö hakape lila. Hamatskö bera meira a makum teka tena nou rouara.”
Ba huol a katunun tsitsilo e lar me lauar tara taun, nori ina sabi a mamanaka temar ranga uama e Iesu. Ba nori e kato hamatsköeier a kannouna turu Paska.
A pöata te lahibong ia a ka be Iesu e la gono merena a maloto na huol a katunun tsitsilo i tanen.
Na tara pöata ti gumien bate nour be Iesu e poeiena, “Alia e hatei hamana koru ragou limiou, a töa i tamilimiou ena haröto nanoua lia turu pakö i tar, a katuun teka e nou gono has menou lia.”
Ba u katunun tsitsilo e tokur me rangate ren, “Ema lia nei?”
Be Iesu e ranga palisina, “Nonei a töa tara maloto na huol a katuun teka te habu gono melalei lia a beret tara töa pelete.
Alia tu butun Katunuma emar mate uagou te ranga uu Buku u Göagono. Kaba a niomi pan koru tara katuun teka te haröto nanoua lia turu pakö i tar. A katuun teka, e niga bala nena nonei gima mala pose ii.”
Na tara pöata ti nouien, be Iesu e luena a beret me haniga uana tere Sunahan me posepose nen me hala raneien. Ba nonei e poeiena, “Lueiam. Nonei u tuenrei i tar teka.”
Ba nonei e lu lelena a kap uain me haniga uana tere Sunahan me hala raneien, ba nori e ua hoboto ria i tanen.
Ba e Iesu e poeiena, “Nonei u rahatsing i tar teka te kato hatagale nou u rangan kits u tsimus tere Sunahan te tatsu beranou u katuun u parpara.
Alia e hatei hamana koru ragou limiou, alia ema tatei ua lele goi u uain e antunana tara pöata te ue gia romana lia u uain u tsimus tara Nipepeito tere Sunahan.”
Ba pöata ti köma hakapeien u hetsina turu lotu, ba nori e la uaier turu Pokus tara Ruein Olip.
Be Iesu e poeiena i taren, “Alimiou hoboto e bus ba namou lia, taraha i kolotein: ‘Alia e atunge gou romana a katunun taratarakap turu sipsip ba u sipsip te bus kalakalar romana.’
“Kaba i murina te hatakei poutse noua lia e Sunahan tara tou mate i tar, ba lia te mam ragou limiou i Galili.”
Be Pita e poeiena i tanen, “U katuun hoboto teka e laba nariou lö romana, kaba lia ema antunan laba koru nagou ii lö.”
Be Iesu e poeiena tere Pita, “Alia e hatei hamana korue goulö, i mam te kekeretskö hahuol noua a keriou i bong teka, ba lö te holis namou tego atei sil menai lö alia tara topisa pöata.”
Be Pita e ranga palis hatagala koruna, “Alia ema antunan holis koru nagoi lö, noahasina tena mate gono megoua lia alö.” Bu katunun tsitsilo emar ranga hoboto has uaier temar ranga uu e Pita.
Nori i la uu tara makum ti ngöe ii Getsemani, be Iesu e poeiena turu katunun tsitsilo i tanen, “Gum mia teka ba lia tena singo uagu tere Sunahan.”
Ba nonei e la merena ere Pita mere Jemis na e Jon, a torinen ema niga koru ii ne toku koru.
Ba nonei e poeiena i taren, “A peisar e tiama koru mena a nitaatagi, alia e katsin mate hakapagu. Kaka bumia teka bate taratara kap miou.”
Ba nonei e gamon la halehanana me tuhopö nena turu tsiktsiki. Ba nonei e singo uana tere Sunahan tego antuna uaien bate hapiou nena tega butu uu a pöata tara tou kamits i tanen.
Ba nonei e poeiena, “O Tamar, alö e antunam tara mamanaka hoboto, luba nei lia a kamits teka. Kaba lö goma kato ua ii turu ngil i tar. Alö go markato uu turu ngil i tamölö.”
Ba nonei e hakopis nama bemi saberena a topisa a katunun tsitsilo i tanen bate sohor. Ba nonei e poeiena tere Pita, “O Saimon, alö e sohom? Alö ema antunan kalata lase mi ta töa ta aua?
Tara kap iam bate singo uamiou tere Sunahan. Te möa nen, bu hiamus u omi temi butu roua i tamilimiou U namnamei i tamilimiou e ngilina, kaba u tuenrei ema tagala nei.”
Ba nonei e la pouts lenina mena mar singo pon uana temar singo mam has uamen.
Ba pöata te la pouts pon men nonei emi sabe noahas raien ba nori te sohor, taraha nori i topi koru. Ba nori ema atei sileri aha tegi poeien i tanen.
Ba pöata te kopis hatopisa men, ba nonei e poeiena i taren, “Alimiou e soho noahas miou na e husa noahas miou? E noa talana. A pöata e butu hakapa. Röto mula. Alia tu butun Katunuma e hala tala naroua tara nitagala turu katuun u omi.
Takei iam, bara te lara. Rötoiam, a katuun te haröto nanoua lia turu pakö i tar e tuku hakapa.”
E Iesu e ranga noahas be Judas a töa tara maloto na huol a katunun tsitsilo i tanen te tukuna. Nonei e peigi rema u katuun u parpara koru ti söatema a man kilatan hiatatung na man baru. U pris pan na u tson hihatuts tara Lo na pal kapan ti tula ramen.
A katuun tena haröto nanou e Iesu e hatei mam hakapein a ka tena katoe nouen. “A katuun tena mutsi nagoua lia i abuabunen, nonei a katuun te ngilin lu nami limiou. Pile kap naiam ba limiou te peige men bate tara kap haniga namen.”
Bate tukuia e Judas ba nonei e la uana tere Iesu me poeiena, “Tson Hihatuts.” Ba nonei e mutsi nanen i abuabunen.
Ba nori e pile naren ba e pile kap hakarapoto naren.
Kaba töa katuun te tuol hasukusuku e lousi u kilatan hiatatung i tanen me ngats harusena a talingana a katunun kukui puku turu pris pan.
Be Iesu e rangata ranen, “Alimiou e kato here koru na milia a katuun a kopkop balimiou te söate muma a man kilatan hiatatung na man baru tegomi pile kap mena milimiou alia?
Turu mamanu lan alia u ka gono meraiou limiou tara Luman Lotu Pan bate hihatutsugu, ba limiou tema pile kap nami lia. Kaba a ka teka e butu silena tega mana uu Buku u Göagono.”
U katunun tsitsilo hoboto i tanen i laba naien me busur.
A töa hitots te kamei u obe tuun e kukuti e Iesu, ba nori e pile kap naren kaba nonei e bus me bus mena u beloso.
<range>
Nori i lu menai e Iesu tara tsunono pan turu pris, bu pris pan na pal kapan na u tson hihatuts tara Lo e gono hobotor.
E Pita e kukute halehanama me la nitöa uana iahana makumun roro tara tsunono pan turu pris, ba nonei ena gum gono merena u tson taratarakap me meimeina turu tula.
U pris pan na u katuun hoboto ti kaia turu Kout Pan i sake tu ranga tegi kout mei e Iesu bate atung hamateier. Kaba nori ima sabiei ta ka.
U katuun u parpara ti gamoein e Iesu, kaba man ranga i taren ema boei ii u töa.
Ba palair u katuun e taker me gamo ner e Iesu me poeier, “Alam u hengoe nonei e pei, ‘Alia e kato lupegou romana a luma tere Sunahan teka ti kui u katuun, ba i murina u topisa u lan balia te hatakei poutse gouen kaba ema limana a katuun nei te kuie nouen.’”
<range>
Kaba a man ranga i taren ema bou hase ii u töa.
Ba tsunono pan turu pris e tuolna i mataren hoboto me rangatena e Iesu, “Alö ema ranga palis memi aha? Aha nonei te kout merilö u katuun teka?”
Kaba e Iesu e kakamoto mema ranga nei. Ba tsunono pan turu pris e rangata lele nen, “Alö e Mesaia, a Pien Tson tere Sunahan?”
Be Iesu e poeiena, “Nonei alia. Alimiou e tare mou romana Alia tu butun Katunuma e gum goua tara pal matou tere Sunahan te tagala koruna, ba lia te osa guma romana turu köasi na i kolö.”
Ba tsunono pan turu pris e kiisena u hasobö i tanen me poeiena, “Ara ema tatei ngö lele roi ta katuun tega kout gono meien.
Alimiou e hengo hakape mula temar ranga mela leien e Sunahan. Nonei u ranga u omi koru teka. Alimiou e peimiou aha?” Ba nori e ranga hobotor, “Nonei egi atung hamati.”
Ba palai e tanian kahuseier e Iesu me kits kap ner a matanen me muke ren. Ba nori e poeier i tanen, “Poa talei esi te muke lalou lö.” U tson taratarakap i lu haseien me atunge ren.
Pöata te kaia e Pita i puta tara makumun roro, ba töa taholun kui tara tsunono pan turu pris e la nama.
Pöata te tareien e Pita te meimeien ba nonei e tara tötose nen me poeiena, “Alö u ka gono has mei e Iesu na i Nasaret.”
Kaba e Pita e holis me poeiena, “Alia ema atei silegi a ka te ranga nemu lö.” Be Pita e lauana tara tamana tara ololo, ba keriou e kekeretsköna.
Kaba a taholun kui e tareien me ranga lel na turu katuun ti tuol ia i sukusuku me poeiena, “Nonei a töa i taren.”
Kaba e Pita e holis lel has. Kaba ema lehana ii ba u katuun ti tuol ia i sukusuku e poeier tere Pita, “U mana koru alö a töa i taren, taraha alö has a katununa i Galili.”
Ba nonei e poeiena, “E Sunahan e tatei hahune noulia te goma ranga hamana uai lia. Alia ema atei silegi a katuun te ranga nami limiou.”
Tara pöata koru teka ba keriou a tson e kekeretskö hahuoluna. Be Pita e töan hakats pouts tala nena temar ranga memeien e Iesu, “I mam te kekeretskö hahuol noua a keriou alö e holis topisa namou lia.” Be Pita e tabe koru lasina.
Tara bongbong koru ba u pris pan na pal kapan na u tson hihatuts tara Lo na u katuun hoboto turu Kout Pan e hagumur. Ba nori e kits kap ner e Iesu me la meren mena hala narien tere Pailat a gamman.
Be Pailat e rangate nen, “Alö a king turu Jiu?” Be Iesu e ranga palise nen me poeiena, “Alö peisa temar ranga uaiem teka.”
Bu pris pan e kout meri e Iesu a mamanaka a parpara.
Be Pailat e rangata lele nen, “Alö ema antunan ranga palismi? Alö ema hengoemi a mamanaka teka te kout merien lö?”
E Pailat e asingoto koruni tema palis mei e Iesu tu töa tu ranga.
Tara pöata tara kannouna turu Paska, e Pailat e roron hapuresi a töa karabus ti ngil u katuun.
Tara pöata teka a katuun ti ngöei e Barabas e kaia tara karabus gono meir u katuun ti hiatatung gono mei a gamman na ti hihipuli tara pöata tara pula.
Ba u katuun ena gono ria tere Pailat me rangate ren tego markato uen te roron markato uaien i taren.
Be Pailat e rangata ranen me poeiena, “Alimiou e ngilemiou alia ego hapurese berai limiou a king turu Jiu?”
Nonei e atei sil u pris pan i hala mei e Iesu i tanen taraha nori i hiomi.
Kaba u pris pan i tuker u katuun egi rangata sil hoboti tego hapurese menai e Pailat e Barabas pepeisa.
Be Pailat e rangata lel ranen, “Ime te markato menagoi lia a katuun te ngöe milimiou a king turu Jiu?”
Ba nori e ku pouts uaier i tanen “Nila namia tara kuruse!”
Be Pailat e rangata ranen, “E hana? A saha ka a omi te katoeien?” Kaba nori i ku hapan koru noa lahas, “Nila namia tara kuruse!”
E Pailat e ngilin hamomolei a toriren me hapurese ba bera neien e Barabas. Ba nonei e halahus nena e Iesu me hala menaneien i taren tegina nila menaien tara kuruse.
Bu soldia e lu menari e Iesu i pal matana luma tara gamman (a makum teka i ngöei Peretorium). Ba nori e ngö gögono rer u katuun ti ka hoboto mei u töa puku u hakats.
Ba nori e hasogeri e Iesu u hasobö u rörö u ngahangaha te tara here ii u hasobö tara king, me hil haperperere ier a kolits a hihitoka me hake rien i bakunen.
Ba nori e hohou hatsunone ren me poeier, “Solosei iam a king turu Jiu.”
Ba nori e singsingateri a bakunen u nga me kahuse ren me hatukun uaier i tanen.
Pöata ti hahakos hakapa naien e Iesu, ba nori e his ba pouts ner u hasobö u rörö me hasogo poutse rien u hasobö i tanen. Ba nori e lakasa meren tegina nila menaien tara kuruse.
Nori i tupali a töa toun Sairini, a solonen e Saimon e tamar ere Aleksenda mere Rupas. Ba nori e lue ren me hatöerien a kuruse tere Iesu.
Ba nori e la merumei e Iesu tara makum ti ngöei i Golgota (u ranga teka e poeiena “A Makum turu Lakö”).
Ba nori e hale rien u uain ti sohalei u mer, kaba e Iesu ema ueien.
Ba nori e nila narien tara kuruse me satu siler esi tego lui tu töa tu hasobö tara hasobö tere Iesu.
Nori i nila naien tara kuruse tara 9 kilok tara bongbong.
U raranga ti nila nai i bakuna a kuruse, nonei has u ranga ti kout meien te poeiena: A King turu Jiu.
E Iesu i hakute gono mei a huol a kopkop tara man kuruse i rehina e Iesu, a töa tara pal matou na tai tara pal keruka.
<range>
Na u katuun ti silaia i sukusuku i hahakosiin e Iesu me tsibtsibil ner a bakuren me poeier, “Bara, alö nonei tego kato lupi a Luman Lotu Pan bate hatakei pouts memien u topisa u lan.
Alö go taguhu talei a peisamölö bate koul ba namuma a kuruse.”
U pris pan na u tson hihatuts tara Lo i kato has uu iesana me hia raranga poutsur ti hahakos menaien e Iesu me poeier, “Nonei e taguhu hanigeir a palair u katuun, kaba nonei ema antunan taguhu tsipon nanei a peisanen.
E Mesaia a Kingina i Israel ego koul talama tara kuruse bara te tare ren bate hamane ren.” Na huol a katuun ti nila gono mei e Iesu tara man kuruse i taren i hahakos has naien.
Tara 12 kilok tara söasa, bu kuhil e kopo kap nena a man han hoboto e antunaia tara 3 kilok.
Ba tara 3 kilok be Iesu e ku hapan koruna me poeiena, “Eloi, Eloi, lama sabaktani?” U raranga teka e poeiena, “O Sunahan i tar, Sunahan i tar, aha te laba sile mulei lö alia?”
Ba palaina u katuun ti tuol ia i sukusuku e hengoe ren me poeier, “Hengoiam. Nonei e ngöeiena e Ilaitsa.”
Ba töa katuun e piatana me hapölisena u spants turu uain u melil me hake nen turu nga. Ba nonei e hale neien e Iesu tego ous menaien me poeiena, “Ka buiam, bara te tarera tega la uama e Ilaitsa batemi hakoule nen tara kuruse.”
Be Iesu e ku hapanina me matena.
Bu labalaba pan te kuteia i Luman Lotu Pan e takiis kata nitöana i hagus me la nitöa uana i puta.
Ba tsunono turu soldia te tuol ia i matana e Iesu e tari temar mate uaien me poeiena, “A katuun teka a Pien Tson hamana koru tere Sunahan.”
E ka has mei a touhaliou ti tara ma i lehana, ere Maria Matalina mere Salome ne Maria e tsinana e Jemis a tetenei ne Josep.
Nori i lala gono mei e Iesu i Galili me taguhe ren. Na palair a touhaliou u para ti la gono meien i Jerusalem i ka gono has meien.
Na turu lan teka u katuun i kato taatago mami a mamanaka, taraha i mahö u Lan u Göagono turu Jiu. A ka e lahibong hamanasa, be Josepina i Arimatia e tukuna.
Nonei a katununa turu Kout Pan te ka mei a solo a niga, e hahaloso hasi a Nipepeito tere Sunahan. E Josep ema matout ii me la uana tere Pailat mena rangata nena u tuenrei tere Iesu.
E Pailat e hula hakats me hangö ne lala a tsunono pan turu soldia me rangatenen tega solon mate uala e Iesu.
Pöata te hengo naia e Pailat te mate uu e Iesu tara tsunono turu soldia, ba nonei e hanigana tega hakoul menai e Josep u tuenrei tere Iesu.
Be Josep ena holena u labalaban kopo mena hakoulena u tuenrei tere Iesu me pitse neien u labalaba mena hopöe nen iahana kioun mate ti kui ia turu lapo. Ba nonei e hategeleiena a hatu pan me tupe neien a matana a kioun mate.
E Maria Matalina na e Maria e tsinana e Josep i tara ti hopöeia e Iesu.
Pöata te kapaia u Lan u Göagono, bere Maria Matalina mere Salome ne Maria e tsinana e Jemis e holer a man uapi a man masi hanigantöa tegina sapeien u tuenrei tere Iesu.
Ba tara bongbong koru turu lan tutuun turu wik, a pitala e butu hakapa noama, ba nori e la uaier tara kioun mate.
Nori i hiarangrangata me poeier, “Esi tena hategele ba beranoi ra a hatu te tupena a matana kiou?”
Pöata ti tara len ba nori e tarer, a hatu pan koru i hategele ba hakapein.
Pöata ti tasuien tara kioun mate ba nori e tarer a töa tson a hitots te kamei u hasobö u hiakan töa e gumia tara pal matou. Ba nori e asingotor me matout korur.
Kaba nonei e ranga meraien me poeiena, “Alimiou goma asingotomi na goma matoutmi. Alimiou e sakiemiou e Iesu na i Nasaret ti nila naia tara kuruse? Nonei ema ka lel nei. Nonei e takei pouts hakapa lala. Taraiam tara makum ti hopöeien.
Kaba la mula, na hatei raiam u katunun tsitsilo i tanen na e Pita, u raranga teka: Nonei e mam ranou limiou i Galili, alimiou ena tare mouen i Galili, temar hatei noahas meraien limiou.”
Ba nori e lakasar me bus ba ner a kioun mate, taraha nori i asingoto koru me toltololo mer a nimatout. Ba nori ema hateieri ta töa ta katuun, taraha nori i matout koru.
I murina te takeia e Iesu tara tou mate i tanen, turu lan tutuun turu wik, ba nonei e butu mam na tere Maria Matalina, a tahol te tsuga ba mam naien a tohit a liliahanei a omi.
Be Maria e la uana turu katuun ti roron ka gono mei e Iesu i hahuri bate taber.
Ba nonei e poeiena i taren, “E Iesu e töatöana, alia e tare gumen.” Pöata ti hengoeien a ka teka ba nori e hahamana naren.
Ba i murinen ba nonei e butuna tara huol a katunun tsitsilo ti tataala uen tara man makumun kui, kaba peisanen e butu halhal koru.
Ba nori e kopis poutsur mena hatei raier a palai ti roron ka gono meien. Kaba nori i hahamana has raien.
Ba i murinen be Iesu e butuna tara maloto na töa a katunun tsitsilo tara pöata ti nou ien. Ba nonei e ranga hatagala mera nen, taraha nori ima hamana korui, nori i hahamaneir u katuun ti tareien i murina te takei poutsien.
Ba nonei e poeiena i taren, “La uaiam turu han hoboto i puta batena rarariemiou u Bulungana u Niga turu katuun hoboto.
A katuun te hamanana na te lueiena a baptais te lu poutse riou romana. Kaba a katuun tema hamana nei e rus noa romana turu Kout tere Sunahan.
Na u katuun te hamanar e katoeier romana a man mirakol tara nitagala tere Sunahan te markato uana teka: nori e poeier romana a solor bate tsuga ba raier u liliahanei u omi. Na nori e ranga ria romana tara man ranga man tsimus tema atei sileri.
Na te pile naroien a kökötsi ba nori te ueier u ramun te kato hamatiena a katuun, nori ema antunan mate roi. Nori e hatakoperoua a limaren turu katuun te ka mer a siki ba nori te niga pouts riou.”
A Tsunono e Iesu e ranga hakapa meraien be Sunahan e lu pouts mena neien i Kolö, tena gum ien tara pal matou tere Sunahan.
Bu katunun tsitsilo e lar mena habulungana ner U Bulungana na tara Nitöatöa turu han hoboto. Ba Tsunono e kato sila nana a man mirakol i taren te harötein a man raranga i taren e manana.
O Tiopilus a tsi tsunono, u katuun u parpara i koloto hakapein u raranga te hatei nena a manka te katoeia e Iesu Kristo i gusurara.
Nori i torohanan hopöön u raranga ti hengo naiara turu katuun ti tahis tutuun gono mei e Iesu Kristo me tareier a manka te katoeien te hahatei nena u hihatuts i tanen.
Na lia e ngilin koloto has menagi u raranga te hatei hamatskö nena a manka teka i tamölö. Taraha? Alia u solon torohala hatagala koruni tego atei sil menai a manka hoboto te katoe e Iesu na te butuia i tanen.
Alia e ngilegu alö go atei haniga sil u raranga u mana turu hihatuts hoboto tu hengoein lö.
Tara pöata te kingia e Herot i Judia, e kamei a töa pris e ka ti ngöei e Sakaria. Nonei e pala uu turu pris tere Abitsa. A tahol tere Sakaria a solonen e Elisabet e pala has uu turu pris. Taraha? Nonei a hatutubunei tere Eron.
U muntahol teka i matsköia i matana e Sunahan, na nori i kukute haniga hasi u mamana u raranga na markato tere Sunahan a Tsunono.
Kaba nori i möa ta pien. Taraha? E Elisabet a tahol a kuba, na nori a huol i tsonpan na i toböana hoboto.
Turu töa u lan u katuun tere Sakaria, na e Sakaria has, i na kui a toukuin pris i taren i matana e Sunahan.
Tara markato turu pris nori i hopö kap menaien tegona hats menaien u ruhu u soksoka haniga tara makumun haats turu insens iahana Luman Lotu Pan.
Tara pöatan haats teka u katuun u parpara koru i gonoia ielesala bate singor.
Ba töa angelo tara Tsunono e butuna tere Sakaria me tuolna tara pal matou tara makum te hahaatse ria u insens.
Pöata te tareia e Sakaria a angelo, ba nonei e asingotona me matout koruna.
Kaba a angelo e rangaia i tanen me poeiena, “O Sakaria, alö goma matout ii. Taraha? E Sunahan e hengo hakapi tu singo sil menai lö ta pien. A tahol i tamölö e Elisabet e pose nou romana a pien tson, balö te ngöe moeien e Jon.
Alimiou e ka memou a nisasaala pan tegi posa menaien, na u katuun u parpara e sasaala gono has merariou limiou romana.
Taraha? Nonei ena katuun pan noa i matana a Tsunono. Ba nonei tema tatei ue noi u uain na u ramun u hiski. Na nonei e saputu menou romana u Namnamei u Göagono i mam has tegi posa menaien!
Nonei e habirits pouts mera noi u katuun u parpara ri Israel tere Sunahan a Tsunono i taren.
Ba nonei te mam nanou romana a Tsunono bate ka menou a markato na nitagala te ka mei e Ilaitsa a propet. Na nonei ena nolo pouts ranou a man munmun tamana, bate habirits ranou u katuun u hihipus ba nori te töan hakats hanigar temar hakats uaier u katuun u niga. Na nonei e kato hamatskö ranou romana u katuun i mam tegona lama a Tsunono, ba nori te hahalose rouen.” A angelo e mar ranga uu teka.
Be Sakaria e poeiena tara angelo, “I me temar atei sil mena goi lia tega mana uu raranga teka? Taraha, alia u tsonpan hakapa na tahol i tar e toböana hakapa has.”
Ba angelo e ranga palise nen me poeiena, “Alia e Gabriel te roron tuol gia i matana e Sunahan. Nonei e tahul mena mei lia tegomi ranga uu lia i tamölö bate hatei gilö u bulungana u niga teka.
Na u raranga i tar e butu hamana nou romana tara pöata hamatskö i tanen. Kaba hengo! Alö e biru mou batema antunan ranga moui e antunana tego butu hamana uu a manka teka! Taraha? Alö ema hamanemi u raranga i tar!”
Ba u katuun e lagi hahaloser e Sakaria, me hakhakatsir me poeier, “Aha te kaka pala menen i luman lotu?”
Ba tara pöata te lakasa men ba nonei ema antunan ranga neia i taren, ba nori e atei siler e Sakaria e tarema u hiharöto iahana luman lotu. Nonei ema antunan ranga ii me ranga tuun las nena a limanen.
Ba pöata te kapaia a pöatan kui tere Sakaria iahana Luman Lotu Pan, ba nonei e la pouts uana i han.
Ba i murinen ba tahol i tanen e Elisabet e pikana, mema mala laba nanei a luma tara tolima tsihou.
Be Elisabet e poeiena, “A Tsunono emar taguhu mena nei lia teka. Nonei e luba naneilia a nimatsingolo tara tou kuba.”
Pöata te pikeia e Elisabet a tönomo a tsihou, be Sunahan e hala nenama a angelo a solonen e Gabriel me la uana tara taun i Galili ti ngöei i Nasaret.
Nonei e la uu tara tahol a kukubei a solonen e Maria. Nonei a tahol ti hopö kap bei a töa tson a solonen e Josep, a hatutubunei tere Devit a King.
Ba angelo e la uanama i tanen me poeiena, “O Maria, a Tsunono e ka gono meno lö na nonei e ngil korue noulö.”
E Maria e hengoe u ranga teka me toku koruna, ba nonei emar hakats tuun uana, “I me temar mouna uana u mar raranga teka?”
Ba angelo e poeiena i tanen, “O Maria, moa tu matout. Taraha? E Sunahan e hanige noulö.
Alö e pika mou bate posei mou a pien tson, balö te ngöe moien e Iesu.
Pöata te pan noien romana ba nori te ngöe roien a Pien tere Sunahan iasa Koru. E Sunahan a Tsunono te hale noien a nitsunono tere tubunen e Devit.
Ba nonei te tsunono ranou a pala tere Jekop tara mamana pöata i murimuri. Na nipepeito i tanen ema tatei kapa noi romana.”
Be Maria e poeiena tara angelo, “Ime temar butu uanou a ka teka? Alia u möa ta tson.”
Ba angelo e poeiena i tanen, “U Namnamei u Göagono e la uanama romana i tamölö ba nitagala tere Sunahan temi sapute noulö. Ba pien a göagono te pose moulö te ngöe roui a Pien Tson tere Sunahan.
Hengo! A tou sungutu mölö e Elisabet e pika hasena a pien tson! Nonei e toböana koruna na nori i ngöeien a tahol a kuba, kaba nonei e pika hamanasena a tönomo a tsihou!
Taraha? E möa ta töa ta ka te goma antunan kato nai e Sunahan.”
Be Maria e poeiena, “Alia a taholun kui tara Tsunono. A ka teka e tatei butuna i tar temar ranga uamula lö.” Ba angelo e laba nanen.
Tara pöata teka be Maria e takeina me la hasesei uana tara töa taun te kaia tara man pokus tara provins i Judia.
Ba nonei ena tasuna i luma tere Sakaria me hala nena u hanhaniga i tanen tere Elisabet.
Ba pöata te hengoeia e Elisabet u raranga tere Maria, ba pien i torinen e sosuna, be Elisabet e saputu mena u Namnamei u Göagono tere Sunahan.
Be Elisabet e ranga hapanina me poeiena, “E Sunahan e kalala saluhe railö a touhaliou hoboto, na nonei e kalala hase nou a pien te pose moulö.
Alia a tahol papala, na lö e tsinana a Tsunono i tar. Aha te la sile mumalö i tar?
Pöata te hengoe gula lia u raranga i tamölö, ba pien i torir e sosuna me sasaalana.
Alö e sasaala koru mem te hamana uamölö. Taraha? U raranga te hopö kapiin a Tsunono i tamölö e butu hamana nou.”
Be Maria e poeiena: “A torir e soloseiena a Tsunono, na lia e sasaala koru megu e Sunahan te taguhe noulia.
<range>
Nonei e taatagi silena a taholun kui papala i tanen, na u katunura i romana na u katuun hobotora i murimuri e ngöe roui romana lia a taholun kalala.
Taraha? E Sunahan te Tagala Saluhena e kato bei lia a ka a kapan, na solonen e göagonona.
Nonei e taatagi sil rena u katunura i romana na u katunura tara pöata hoboto i murimuri te hatsunone ren.
Nonei e harötein a nitagala i tanen, ba nonei te rura rena u katuun u hihipus.
Nonei e hakoul bar u king turu gumgum u kapan i taren, bate söata seiena a pinolasana katuun.
Nonei e halari u katuun ti bes a manka man niga, ba nori te masulur. Kaba nonei ema hala rai u katunun moni a manka ti singoeien.
Nonei e taguhir u katunura i Israel, u katunun kui i tanen. Na nonei e kato hamani u raranga te hopö kap naien turu tuburara. Nonei ema solopale ii tego haröto menaien a nihitaguhu tere Abraham na tara pala i tanen tara mamana pöata te la nama romana.”
<range>
E Maria e ranga hakapa uu teka. Ba nonei e ka gono mena e Elisabet a topisa toum a tsihou, me la poutsuna i han i tanen.
A pöata e butu hakapa tego posa mei e Elisabet, ba nonei e poseiena a pien tson.
Bu katuun ti kaia tara han i tanen na sungutunen e hengoner te taatagi koru menaien a Tsunono i tanen me hale neien a pien, ba nori e sasaala gono meren.
Turu hatohitina u lan i murina ti poseien, ba u katuun i tanen e la rima tegimi pö menai a pien. Nori i ngilin ngöeien e Sakaria, a solo tere tamanen.
Kaba e Elisabet e pei, “E möa, a solonen e ngöe roui e Jon!”
Ba u katuun e poeier i tanen, “E möa ta töa tara sungutu mölö tegi ngöei e Jon!”
Ba nori e habaru mer e tamana pien turu ualima me rangata ner a solo te ngileien egi ngöei a pien.
Be Sakaria e hatahe silena ta tsi pepa ba nonei e mar koloto uana teka: “A solonen e Jon.” Ba nori hoboto e asingoto korur.
Ba tara pöata koru teka be Sakaria e ranga poutsuna, me soloseiena e Sunahan.
Ba u katuun hoboto i han i tanen e matoutur, ba u bulungana tara mamanaka teka e la hoboto uana tara mamana han tara man pokus i Judia.
Ba u katuun hoboto ti hengoeien e hakhakatsir me poeier, “A pien teka e katuun pan nou romana! Taraha? A nitagala tara Tsunono e kana i tanen.”
Be tamana pien, e Sakaria, e saputu mena u Namnamei u Göagono, ba nonei e katoena u rangan propet me poeiena: “Aragi solosei e Sunahan a Tsunono na i Israel! Taraha? Nonei emi taguhu renara u katuun i tanen, bate sakahis pouts ranoura.
<range>
Nonei e habuti a tsonun mammam a tagala koru tego taguhu raioura, a hatutubunei tere Devit, a katunun kui tara Tsunono.
E markato uana ti mar ranga uu propet u niga tara Tsunono i manasa.
Nori i rangein u raranga tere Sunahan me poeier e Sunahan e ranga hamana tego luba meraienra tara nitagala turu pakö hoboto i tarara, u katuun te tori homi ria i tarara.
E Sunahan e pei nonei ega taatagir u tuburara batema tatei solopale nei u raranga u göagono ti kitsi.
Nonei e ranga hamana koruia iasa tere tuburara e Abraham ega taguhu raioura bate luba ranoura turu pakö i tarara, bara te kuiera a toukui tere Sunahan batema matout rei.
<range>
Nonei e ngilena aragi matsköia i matanen turu mamana u lan tara nitöatöa i tarara.”
Be Sakaria e pei hasena tara pien, “Alö a tsi pien i tar, alö e ngöe roui a propet tere Sunahan iasa Koru. Taraha? Alö tena peits moa tara Tsunono tego hamatskö menai a maroro tega sila men.
Alö ena hatei ramou u katuun tere Sunahan nonei e luba nanou romana a man markato a man omi i taren bate lu pouts mera nouien i tanen.
Taraha? E Sunahan i tarara e taatagi koru ranoura na e tami has na i tarara. Nonei e hala ranoira a hitaguhu a niga bate here noi a pitala te piri nama tara bongbong bate luba nena u kuhil.
U ualesala i tanen e halesala ranou romana u katuun te ka ria turu kuhil, u katuun te ka uar tara tou mate. Ba nonei te hamatskö rena romana a mourara bara te lauara tara marorona tara masalohana.” E Sakaria temar ranga uu teka.
A pien e pan susul ba u namnamei i tanen e butu hatagala susul hasina. Nonei e kaia tara makum a palaka, e antunaia tara pöata tega na butuien i matar u katunura i Israel.
Tara pöata teka e Sisa Ogastas te gamman Pania i Rom. Nonei e hala nela u raranga tegi hakoloto menai u katuun hoboto a soloren turu buku tara gamman.
Nonei a pöata tutuun ti katoeien u nihakoloto teka, a pöata te gamman hasia e Kuirinias tara provins i Siria.
Bu katuun e la uaier ti posa raia u tuburen tegina hakoloto uaien.
E Josep e laba has nela i Nasaret, a taun i Galili, ba nonei e kete ualala tara taun tere Devit a solonen i Betlehem tara provins i Judia. Taraha? E Josep a hatutubunei tere Devit.
Nonei e la gono has mei e Maria, a tahol ti hopö kap beien tega töleien, tegina hakoloto menaien a soloren turu buku. Na u pika tere Maria e pan hakapa.
A pöata ti ka noaien i Betlehem, ba pöatan posa i tanen e butuna.
Ba nonei e poseiena a pien tson a hamua i tanen me pitse neien u labalaba me hopöe nen tara bokisin nonou turu bulmakau. Taraha? E möa ta makum i taren tara luman soho.
Tara han teka a palair u katuun ti pepeito kapir a man heis sipsip i taren tara bong, i kaia ielesala tara taun i Betlehem.
Ba töa angelo tara Tsunono e butuna i taren, ba u ualesala pan tara Tsunono e alesala uana i taren ba nori e matout korur.
Ba angelo e poeiena i taren, “Alimiou goma matout mi. Alia e la meguma u bulungana u niga tara nisasaala i tamilimiou na turu katuun hoboto.
A Tson Hitaguhu i tamilimiou e pose lila i bong teka tara taun tere Devit. Nonei a katuun tega la uama i puta te ngöe roui e Kristo. Nonei a Tsunono!
Alimiou ena mar marei mena moien teka, a tsi kukuriki te pitse lilei u labalaba, e opöna tara bokisin nonou turu bulmakau.”
Ba u angelo u para koru ri Kolö e singotei butu gono mer a angelo teka. Ba nori e soloseier e Sunahan me poeier, “Solosei iam e Sunahan i Kolö iasa koru! Na tara han i puta, u katuun te haniga rena e Sunahan e tatei ka ria tara masalohana!”
<range>
Pöata ti la pouts uu angelo i Kolö, ba u katunun pepeito kap turu sipsip e hiararangar me poeier, “Aragi la boroboro uu i Betlehem bara tena tarera a ka te butu lala, te hatei rela leira a Tsunono!”
Ba nori e la boroboror mena sabe rer ere Maria mere Josep, ba nori e tara haser nonei a tsi kukuriki te opöia tara bokisin nonou turu bulmakau.
Nori i tara hakapeien me töan ranga hatei laner a ka temi hatei raien a angelo.
Ba u katuun hoboto ti hengo u bulungana turu katunun pepeito kap turu sipsip e asingoto korur.
Kaba e Maria e hakats kap nitöani a manka hoboto teka me hakats hatiama nanen.
Ba u katunun pepeito kap turu sipsip e la poutsur me solosei meri e Sunahan a manka hoboto ti hengoeien na ti tareien. A manka teka e mar butu hamana has uu temar ranga uu a angelo.
Na turu hatohitina u lan i murina ti poseien, ba nori e pö ren me ngöe rien e Iesu, a solo te hatei mamin a angelo be Maria tema pika noanei.
Te butuma pöata tegi kato hagogoso meraien temar ranga uu a Lo tere Mosis, be Josep mere Maria e lu menari a pien i Jerusalem. Nori i la tina hatsunono menai u haats temar ranga uu buku tara Tsunono, “Alö ego haats a huol a kulu tsi a huol a kitou a hitots.” Na nori i la sil hasi te gina hala menai e Iesu tara Tsunono. Taraha? U raranga ti koloto naia turu buku tara Tsunono e poeiena, “A mamana hamua tson egi hala menai tara Tsunono.”
<range>
<range>
Bara, a töa katuun e kaia i Jerusalem a solonen e Simion. Nonei a katuun a niga na e roron hatsunoni e Sunahan, na nonei e hahalosi tego taguhu merai e Sunahan u katunura i Israel. Na u Namnamei u Göagono e roron kaia i tanen.
U Namnamei u Göagono e ranga hakapa meien nonei e tara noua tara Tsunono e Mesaia i mamina tego mate uaien.
Ba u Namnamei u Göagono e peigi mena nei e Simion tara Luman Lotu Pan. Ba u mun tahol e la mena rimei e Iesu a tsi kukuriki tara Luman Lotu Pan tegi kato menai a markato i tanen temar ranga uu a Lo tere Mosis.
Be Simion e söatena a pien me haniga uana tere Sunahan me poeiena: “O Tsunono, alia a katunun kui i tamölö e ka tala megou a masalohana tara pöata tena mate goua lia. A ka tu ranga hamanein lö e butu hakapa.
<range>
Taraha? A matagulia e tara hakapi a katuun tu hala nema lö tegomi lu pouts raiou lam.
Alö u hopö kap silemeien tega butu uaien i matar u katuun hoboto.
Nonei e here noi romana u ualesala, bate haröto nena a maroro i tamölö turu katuun tema Jiu ri, na nonei e hala seie nou a solona a pala i tamölö a tei Israel.”
Bere Josep mere Maria e asingoto koruner temar hatei menai e Simion e Iesu.
Be Simion e kalala ranen me poeiena tere Maria, “Pöata te pan hakapa noa a pien teka, nonei e kato harus ranou, ne hala sei ranou u katuun u parpara ri Israel. Ba nonei te here noi a hatöatongo te ranga hasuala nariou u katuun. Na a man hakats i torir u katuun u parpara e haröto nariou romana. Na a nitaatagi pan te here noi u saka e butu has noua i tamölö!” Temar ranga uu e Simion.
<range>
A töa propet a tahol e ka has, a solonen e Ana. Nonei a pien tahol tere Panuel, tara pala tere Aser. Nonei a tahol a toböana te hitöl puku mei a tson i tanen turu tohit u hiningal ba tson e matena.
Na amoaba teka e ka mei u töal u maloto na u tohats u hiningal. Nonei ema tatei la banai a Luman Lotu Pan. Tara lan na tara bong nonei e roron hatsunoni e Sunahan te singo uaien i tanen bate roron agono has nena a kannou.
Na nonei noahas tara pöata teka nonei e la uu tara tsi kukuriki e Iesu mena hala nena u hanhaniga tere Sunahan, me ranga nena e Iesu turu katuun hoboto i Jerusalem ti hahalosi a pöata tega taguhu merai e Sunahan u katunura i Israel.
Pöata ti kato hakapeia ere Josep mere Maria a mamanaka te rangein a Lo tara Tsunono, ba nori e la pouts mer e Iesu tara taun i taren i Nasaret.
Ba nonei a pien e pan susul gono menama a nitagala. Nonei e ka mei u hakats u niga koru, na nikalala tere Sunahan e ka hasia i tanen.
Turu mamana u hiningal e tamana e Iesu na e tsinanen i roron la uu i Jerusalem tara Kannouna turu Paska turu Jiu.
Na tara pöata te ka meia e Iesu u maloto na u huol u hiningal, nori i la uu nonei tara kannou teka.
Te kapaia a man lan tara kannou, ba nori e la poutsur i han. Kaba u muntahol ima atei sile ii te kaka pouts uama e Iesu i Jerusalem.
Nori i pei lasi nonei e ka gono mer a palai ti la gono meramen. U töa u lan u ohots ti la hakapa ba nori e tanian sake ren tara man hun katuun na tara man hahikapien i taren.
Kaba nori ima sabeien, ba nori e kopis pouts nitöa uaier i Jerusalem tina sake menaien.
Turu hatopisana u lan nori ina sabeien i Luman Lotu Pan, te gum gono meraien u tson hihatuts turu lotu, bate hehengona i taren bate rangata has raneien a man harangata.
U katuun hoboto ti hengoia i tanen i asingoto koruni a niatei na man ranga palis i tanen.
E tamanen na e tsinanen i asingoto koru hasiin ti tara menaien e Iesu. Be tsinanen e poeiena i tanen, “A pien i tar, taraha tsiponi balö te markato uaiem teka i tamulam? Alia ne tamamölö u lagi sakesake mölö me toku korum!”
Be Iesu e ranga palis ranen, “Aha te sake sile mumei limiou alia? Alimiou ema atei silemi tego ka uu lia tara luma tere Tamar?”
Kaba u muntahol ima atei sile ii a mouna a ka te ranga naien i taren.
Be Iesu e la gono pouts mera nen i Nasaret me kukute hanigeiena u raranga i taren. E tsinanen e haka nitöa neia a manka teka i torinen.
E Iesu e pan susul, ba niatei i tanen e butu hanigantöa has nama. Be Sunahan na u katuun hoboto e haniga korue ren.
Turu hamaloto na u tolima u hiningal te gamman pania e Taibirius i Rom, nonei has a pöata te tanian hihatutsia e Jon. Be Pontias Pailat te gamman na i Judia, na e Herot i Galili, be toulanen e Pilip te tara kap nena a provins i Ituria na i Trekonaitis. Be Laisenias te tara kap nena i Abilin.
Bere Anas mere Kaiapas te tsunono pan raier u pris. Nonei tara pöata teka u raranga tere Sunahan e la uama tere Jon, a pien tson tere Sakaria, te kaien tara makum a palaka.
Be Jon e lauana tara mamana han i rehina Ramun i Jodan me mar hihatuts uana teka, “Palis ba naiam a man markato a man omi bate habaptais miou, be Sunahan te luba nanou a man markato a man omi bate tara pouts ranou limiou.”
Nonei temar koloto uu e Aisaia a propet, turu buku i tanen i manasa. Ba nonei e pei hasena: “A töa katuun ena ku hapan noua romana tara makum a palaka bate poeiena, ‘Hamatsköeiam a man markato i tamilimiou. A Tsunono e ngilin sila nama romana tara maroro a matskö.
A man gohi hoboto e tatei hue riou, na man pokus hoboto e tatei hala pute riou. Na kalana a kököela e hamatsköe riou, na maroro a tuktukul e kato hamamarohane riou.
Ba u katuun hoboto te tare riou a nihitaguhu tere Sunahan!’” Temar koloto uu e Aisaia e kapana teka.
U katuun u parpara i la uama tere Jon tegimi habaptais uaien i tanen. Ba nonei e poeiena, “Alimiou u kökötsi u katuun u gamogamo! Alimiou ema antunan bus ba namoi a raharaha tere Sunahan te butu nou!
Alimiou go palis ba naiam a markato a omi, bate kato hamana koru uamou te kato uana a katuun te palis ba nena a markato a omi. Alimiou goma mar hakats uami teka: ‘Alam e nigam. Taraha? E Abraham e tubumulam.’ Alia e hatei ragou limiou, e Sunahan e antunan katoe noi u marats teka a hun katuun tere Abraham! E Sunahan ema haniga papale nei a katuun te pala uana tere Abraham. E möa. E hanigeiena a katuun te kukutiena u raranga tere Sunahan.
A nikö e opö hamanasana tara polosona u ruei. Na e Sunahan e katsin ngats lupu hoboto hamanasa rena a man ruei tema mala hua haniga ri, bate lapo raria turu tula. E markato uana teka, e Sunahan e hahune nou a katuun tema kato haniga nei.”
Ba u katuun e rangateier e Jon, “Aha te katoe mou lam?”
Ba nonei e ranga palisina me poeiena, “A katuun te ka mena u huol u hasobö ega halan u töa tara katuun te möana. Na katuun te ka mena a kannou ega molamola has naien.”
U katuun ti lulu a takis i la silema tegimi habaptais uaien, ba nori e rangate ren, “Tson hihatuts, aha tego kati lam?”
Ba nonei e poeiena i taren, “Lu laseiam a takis te ranga uana a gamman.”
Ba palair u soldia e rangata hase ren, “Ga lam, aha tego kati lam?” Ba nonei e poeiena i taren, “Ma gulemi a moni tara katuun. Na limiou egoma kout gamogamo has nami a katuun. Sasaala meiam a hihol i tamilimiou.”
U katuun i hakatsin e Mesaia e sukusukun lama, ba nori e hakats hapara ner e Jon me poeier nonei toum e Mesaia.
Be Jon e poeiena i taren hoboto, “Alia e baptais ragi limiou u ramun tuun, kaba a töa katuun te pan bala nanou lia ena la nama romana. Alia ema antunan hakoul has nagoi u sendol i tanen. Nonei te baptais ranoui limiou romana u Namnamei u Göagono na u tula.
Nonei e katsin lu kata rena u katuun u niga na u katuun u omi, temar hapiraka menari a pem na ngal. Nonei e haka ranoua u katuun u niga tara han a niga, ba nonei te tsuga mera noui u katuun u omi turu tula tema antunan hoso nari.”
Na turu mamana u mar ranga has e Jon e hatuts raien u Bulungana u Niga.
Be Jon e ranga silena e Herot a gamman. Taraha? E Herot e töli e Herodias, a tahol tere toulanen pouts. E Herot e kato hakapi a para a markato a omi.
Ba nonei e kato hasena a tana markato a omi koru te haka menaien e Jon tara karabus.
I murina ti habaptaisia u katuun hoboto, be Iesu e habaptais hasina. Tara pöata te singoien, ba u Kolö e takalatana, ba u Namnamei u Göagono e hakulue nama a peisanen me koul uanama i tanen. Ba u töa u raranga e butu nama i Kolö me poeiena, “Alö a Pien Tson koru i tar. Alia e ngil korue goulö.”
<range>
Pöata te hatanieia e Iesu a toukui i tanen, nonei e ka toum mei u topisa u maloto u hiningal. E Iesu i ngöe ii a pien tson tere Josep. Na e Josep a pien tson tere Heli.
Na e Heli a pien tson tere Matat. E Matat a pien tson tere Livai. Na e Livai a pien tson tere Melki. E Melki a pien tson tere Janai. Na e Janai a pien tson tere Josep.
E Josep a pien tson tere Matatias. Na e Matatias a pien tson tere Emos. E Emos a pien tson tere Nahum. Na e Nahum a pien tson tere Esli. E Esli a pien tson tere Nagai.
Na e Nagai a pien tson tere Mat. E Mat a pien tson tere Matatias. Na e Matatias a pien tson tere Semein. E Semein a pien tson tere Josek. Na e Josek a pien tson tere Joda.
E Joda a pien tson tere Joanan. Na e Joanan a pien tson tere Resa. E Resa a pien tson tere Serubabel. Na e Serubabel a pien tson tere Sialtiel. E Sialtiel a pien tson tere Neri.
Na e Neri a pien tson tere Melki. E Melki a pien tson tere Adi. Na e Adi a pien tson tere Kosam. E Kosam a pien tson tere Elmadam. Na e Elmadam a pien tson tere Er.
E Er a pien tson tere Josua. Na e Josua a pien tson tere Elieser. E Elieser a pien tson tere Jorim. Na e Jorim a pien tson tere Matat. E Matat a pien tson tere Levi.
Na e Levi a pien tson tere Simion. E Simion a pien tson tere Juda. Na e Juda a pien tson tere Josep. Josep a pien tson tere Jonam. Na e Jonam a pien tson tere Eliakim.
E Eliakim a pien tson tere Melia. Na e Melia a pien tson tere Mena. E Mena a pien tson tere Matata. Na e Matata a pien tson tere Netan. E Netan a pien tson tere Devit.
Na e Devit a pien tson tere Jesi. E Jesi a pien tson tere Obet. Na e Obet a pien tson tere Boas. E Boas a pien tson tere Salmon Na e Salmon a pien tson tere Nason.
E Nason a pien tson tere Aminadap. Na e Aminadap a pien tson tere Atmin. E Atmin a pien tson tere Arni. Na e Arni a pien tson tere Hesron. E Hesron a pien tson tere Peres. Na e Peres a pien tson tere Juda.
E Juda a pien tson tere Jekop. Na e Jekop a pien tson tere Aisak. E Aisak a pien tson tere Abraham. Na e Abraham a pien tson tere Tera. E Tera a pien tson tere Nahor.
Na e Nahor a pien tson tere Serug. E Serug a pien tson tere Riu. Na e Riu a pien tson tere Pelek. E Pelek a pien tson tere Eber. Na e Eber a pien tson tere Sela.
E Sela a pien tson tere Kainan. Na e Kainan a pien tson tere Arpaksat. E Arpaksat a pien tson tere Sem. Na e Sem a pien tson tere Noa. E Noa a pien tson tere Lamek.
Na e Lamek a pien tson tere Metusela. E Metusela a pien tson tere Inok. Na e Inok a pien tson tere Jaret. E Jaret a pien tson tere Mahalalel. Na e Mahalalel a pien tson tere Kenan.
E Kenan a pien tson tere Enos. Na e Enos a pien tson tere Set. E Set a pien tson tere Adam. Na e Adam a pien tson tere Sunahan.
E Iesu e saputu mei u Namnamei u Göagono tere Sunahan me laba nena i Jodan. Ba u Namnamei tere Sunahan e peigi mena neien tara makum a palaka.
E Iesu e kaia tara makum a palaka u tohats u maloto u lan te torohaneien e Satan. Tara pöata teka e Iesu ema nou ii, ba nonei e bes koruna.
Be Satan e poeiena i tanen, “Tego Pien uu lö tere Sunahan, alö go ranga ba marats teka te palis uana tara beret!”
Be Iesu e ranga palise nen me poeiena, “I koloto has naia turu Buku u Göagono, ‘A beret peisa ema antunan hala nanei a nitöatöa tara katuun.’”
Be Satan e la sei menen, ba nonei tara tsi pöata puku noahas teka ba man han hoboto i puta te butuna ba nonei e haröteneien e Iesu.
Be Satan e poeiena i tanen, “Alia e hale goui lö a nitagala balö te pan na mou u han hoboto teka, na manka man niga iaharen. A manka hoboto teka i halei lia. Na te ngilin hala nagien lia tara töa katuun, ba lia te tatei hala nagen.
Te hatukun moa lö i matar bate hatsunone moulia, ba manka hoboto teka te ka uanou i tamölö!”
Be Iesu e ranga palise nen me poeiena, “I koloto hasiin, ‘Alö go hatsunono uu tere Sunahan. Nonei a Tsunono pan i tamölö, na nonei puku lahas a töa tego hengoei lö.’”
Be Satan e lu mena neien i Jerusalem me hatuole nen iasa koru i pungana tara Luman Lotu Pan me poeiena i tanen, “Tego Pien uu lö tere Sunahan, kurapa uu i puta.
Taraha? I kolotein: ‘E Sunahan e ranga mera nou u angelo i tanen tegi tara kap haniga menaien lö.
Ba nori te toule riou lö, ba lö tema tatei tuhamate nanoui turu hatu.’”
Be Iesu e ranga palise nen, “U Buku u Göagono e pei hasena, ‘Alö goma tatei torohane ii e Sunahan. Nonei a Tsunono i tamölö.’”
Ba pöata te torohana hakapeia e Satan e Iesu u mamana u mar torohana, ba nonei e laba nena e Iesu me hahalosena a tana pöata.
E Iesu e kopis pouts uu tara provins i Galili na nitagala turu Namnamei u Göagono e kaia i tanen. U katuun turu han hoboto ti sukusuku i hengo naien.
Ba nonei e hihatutsna tara man luman lotu turu Jiu, ba u katuun hoboto e soloseie ren.
E Iesu e la uu i Nasaret, a taun te pan ien. Ba turu Lan u Göagono turu Jiu nonei e la uu i luman lotu, te roron markato uaien. Ba nonei e tuol silena tego rit menaien u Buku u Göagono.
Ba nori e halerien u buku tere Aisaia, a propet. Ba nonei e palatena u buku me sabiena a makum temar ranga uana teka,
“U Namnamei tara Tsunono e kana i tar. Nonei e hopö kap naiou lia tego hahatei menai lia u Bulungana u Niga turu katuun ti möa ta ka. Nonei e hala namou lia tegomi habulungana menai lia u mar raranga teka: U katuun ti kitsir ena purese rariou, na u katuun u kiou e tatei tara pouts riou. Nonei e hala namou lia tegomi taguhu merai lia u katuun te tori tiamar. Taraha? Nori e pita puta rer.
Nonei e hala namou lia tegomi habulungana menai lia a pöata tego lu pouts merai a Tsunono u katuun i tanen.”
Be Iesu e hakopo poutsena u buku me hala pouts nanen tara katunun taratarakap mena gumuna. Ba u katuun i luman lotu e tara hoboto uaier i tanen.
Ba nonei e tanian rangana i taren me poeiena, “U raranga tere Sunahan te hengoe mula limiou e butu hamana lala i romana!”
Ba nori e ranga haniga naren me asingoto koru ner u raranga u niga te katoeien. Ba nori e poeier, “Nonei a pien tere Josep, tsime?”
Ba nonei e poeiena i taren, “Alia e atei silegu alimiou e katoe mou u rangan haharuei teka i tar, ‘O dokta, alö go kato haniga poutsi a peisamölö.’ Na limiou emar ranga has uamou teka i tar: ‘Alam u hengoin alö u katoe a man mirakol i Kapenium. E hana ba lö tema kato hasemi a man mirakol tara han pouts i tamulö?’”
Be Iesu e pei hasena, “Alia e ranga hamana koru gia i tamilimiou, u katuun tara han tara propet ema hanige rien.
Hengoiam. I manasa tara pöata tere Ilaitsa a propet, u amoaba i gonoia i Israel, tara pöata te möaia ta langits turu topisa u hiningal na tönomo a tsihou, na bes pan koru e butuia tara mamana han.
Kaba e Sunahan ema hala menai e Ilaitsa ta töa turu amoaba ra i Israel. E möa. Nonei ena taguhu lasi a töa amoaba na i Sarepat, tara pal han i Saidon, tara pala tema Jiu ri.
Na tara pöata tere Ilaisa, a tana propet has, u toba i gonoia i Israel. Kaba e möa noa has ta töa i taren tegi kato haniga poutsi. E Neaman puku lasi na i Siria, tara pala tema Jiu ri.”
U katuun hoboto ti kaia tara luman lotu i raharaha koru ti hengo menaien u ranga teka.
Ba nori e takei seir me las tsibil ba naria e Iesu tara taun, me lu mena rien ieluna u pokus ti kuieia a taun i taren tegina ba hakurapa menaien turu uarahana.
Kaba nonei e lakasa silaia i gusur u katuun me la halhal ba ranen.
Be Iesu e la uana i Kapenium, a taun i Galili, me hihatuts na turu katuun turu Lan u Göagono turu Jiu.
Ba nori e asingoto ner u hihatuts i tanen. Taraha? U raranga i tanen e ka mei a nitagala.
A töa katuun te ka mei a liliahanei a omi i peisanen e kaia tara luman lotu. Ba nonei e ku hohomi hapan koruna me poeiena, “Pua! O Iesu na i Nasaret, alö banei go haka ba raiou lam! Alö emi katsin kato homi ramou lam! Alia e atei silegu alö a Katuun a Göagono tere Sunahan!”
<range>
Be Iesu e ranga mena a liliahanei, “Kakamoto, ba lö te lakasa ba nem a katuun!” Ba liliahanei e lapo ba nena a katuun i puta i mataren hoboto, me lakasa ba nanen, nonei ema kato homi haseien.
Ba u katuun hoboto e asingotor me hiararangar, “U saha u mar raranga teka? Nonei e tatei hala nena u raranga u mal u tagala turu liliahanei u omi, ba nori te hengoe ren bate lakasa ba ner a katuun!”
Ba u bulungana te hatein a manka te katoe e Iesu te taala hamanasa uana tara mamana han i rehina i Kapenium.
Be Iesu e laba nena a luman lotu me la uana tara han tere Saimon. A halis a tahol tere Saimon e opö mei a peisanen e hiski koru, ba nori e hatei rien e Iesu.
Ba nonei ena tuolna i rehina inana i tanen, me abisena u hiski i peisana a tahol. Ba u hiski e laba nanen, ba nonei tara tsi pöata puku noahas teka ba tahol e takeina me hanou ranen.
I murina te tsirukuia a pitala bu katuun hoboto, a pala i taren ti ka mei a saha mar siki e la mera rimei tere Iesu. Ba nonei e hatakopena a limanen i taren hoboto a man tötöa me kato haniga pouts hoboto ranen.
A man liliahanei a man omi i lakasa ba hasir u katuun u parpara, me ku hohomir me poeier tere Iesu, “Alö a Pien Tson tere Sunahan!” Be Iesu e ranga hatagala mera nen me hapiou nena tegima tatei ranga uaien. Taraha? Nori i atei sil nonei e Mesaia.
Tara lunlan be Iesu e laba nena a taun me la uana tara töa makum a ski. Ba u katuun e sake ren, mena sabieren ba nori e torohanan hapiou naren tegoma la lel uaien.
Be Iesu e poeiena i taren, “Alia gona hihatuts has naia u Bulungana u Niga tara Nipepeito tere Sunahan tara palair a man taun. Taraha? Nonei a ka te hala sile mei lia e Sunahan tegomi kati lia.”
Be Iesu e hihatuts lana tara man luman lotu i Judia.
Tara töa pöata e Iesu e tuol ia i mounsingmou tara Ramun a Perperere i Genesaret. Nonei noa has a pöata ti hiasösongo sileia u katuun tegi hengo menaien u raranga tere Sunahan.
Nonei e tari a huol a tolaala ti hasung ia i kotolana. A man tsonun hagala i laba raien mena galuser a man abe.
Be Iesu e osana tara tolaala tere Saimon, me tahule nen ega gamon tupa ba nai a tolaala a mounsingmou. Be Iesu e gumna iahana tolaala me hatuts rena u katuun.
Pöata te ranga hakapaien, be Iesu e poeiena tere Saimon, “Tula menai a tolaala tara makum a ruku, ba limiou te harukue miou u abe bate soohe mou ta iena.”
Be Saimon e ranga palisina, “O Tsunono, alam e hagala halan mula, kaba lam ema soohe mulei ta ka. Kaba turu ranga i tamölö ba lia te hakoule gou u abe.”
Ba nori e hakouler u abe me sooher a iena a parpara koru, ba abe e katsin takalana.
Ba nori e ku raier a palai i taren tara tana tolaala egi lama batemi taguhu raren. Ba nori e la rima memi ongo hasaputeri a huol a tolaala u iena me katsin rukur.
Be Saimon Pita e tarena a manka teka, ba nonei e hatukunna i mouna e Iesu me poeiena, “Alö ego laba naiou lia, o Tsunono! Alia a katuun a omi!”
Nonei emar ranga uu teka taranaha, nori i asingoto koruni u iena u parpara koru ti sooheien.
Ti markato has uu ere Jemis mere Jon, a galapien tere Sebedi ti kukui gono mei e Saimon. Be Iesu e poeiena tere Saimon, “Ma matout ii. Alö a katuun a sosooho iena. Kaba tara man pöata te la nama, alö e na lu mera mumei u katuun i tar!”
Ba nori e hasung menari a man tolaala i taren i kotolana, me laba ner a mamanaka me kukutier e Iesu.
E Iesu e kaia tara töa taun te ka hasia a töa katuun a peisanen hoboto e ka mei a toba. Ba nonei e tarena e Iesu me hatukununa i matanen me singouana i tanen, “O Tsunono, te ngil mia lö, alö e tatei kato haniga poutse moulia.”
Be Iesu e hasoa nena a limanen me sebele nen me poeiena, “Alia e ngiligu. Alö ego niga pouts!” Ba nonei puku has tara pöata teka ba toba e tia ba nena a katuun.
Be Iesu e ranga menen, “Ma hahate ii ta katuun a ka teka, kaba lö go la hamatskö uu tara pris ba nonei tena tarena a peisamölö te niga pouts uanen. Ba lö te hale moien a kaan haats te haröto nena a toba e kapa hamana, temar ranga uu e Mosis i manasa. Ba u katuun te tatei atei sile riou a toba i tamölö e kapa koru.”
Kaba u bulungana te hatein a manka te katoe e Iesu e tasata uu i lehana. Ba u katuun u parpara e la sile rima tegimi hengo uaien na tego kato haniga pouts meraien man siki i taren.
Kaba tara man palaina man pöata nonei e la pepeisa uu tara makum a ski batena singona tere Sunahan.
Turu töa u lan e Iesu e hihatutsia turu katuun. U Parasi nu tson hihatuts tara Lo tere Mosis i gum has. Nori i lama turu han hoboto i Galili na i Judia na i la hasma i Jerusalem. Na nitagala tere Sunahan e kaia tere Iesu tego kato haniga pouts meraien u katuun ti ka mei a siki.
Ba pal tson e söate rimei a töa katuun a matekata a pöapöa. Nori i torohanan söata menaien iahana luma bate hake rien i matana e Iesu.
Kaba a makum e saputu koru tara katuun, na e möa ta makum tegi sila meien. Ba nori e sei meren ieluna a luma me luba ner a töa makum tara pungana. Ba nori e hakoul gono meri a katuun a pöapöa i gusuna ti gonoia u katuun me hakerien i matana e Iesu.
E Iesu e atei sil ti hamana uaien i tanen me poeiena tara katuun a matekata, “A tsomi, alia e luba hakap nagula a markato a omi i tamölö.”
Ba u tson hihatuts tara Lo na u Parasi e tanian hiarangrangatar me poeier, “Te ha uanen ba nonei temar ranga uana teka? Nonei e katsin guleiena a nitsunono tere Sunahan! E möa ta töa tego tatei luban a markato a omi, e Sunahan puku lasi a töa!”
E Iesu e atei sil u hakats i taren me poeiena, “Aha te hula hakats memi limiou?
Aha te gigahana na ha te tiamana? Alia ego pei, ‘Alia e luba negu a markato a omi i tamölö,’ tsi alia ego pei, ‘Alö ego takei ba lö te lam’?
Alia e haröto ragi limiou, alia tu butun Katunuma e ka megu a nitagala i puta tego luba has menai lia a markato a omi tara katuun.” Be Iesu e ranga mena a katuun a matekata me poeiena, “Alia e ranga megou lö, takei, ba lö te söatem a holholasa i tamölö bate laam i han!”
Ba nonei tara pöata puku has teka ba nonei e takei seina i matar u katuun hoboto me söatena a holholasa te opöien me soloseiena e Sunahan me lana i han.
Ba u katuun hoboto e asingoto korur me matout hakapar. Ba nori e soloseier e Sunahan me poeier, “Ara e tare lila a manka man kapan koru i romana!”
I murina a ka teka, e Iesu e tari a töa katuun te lului a takis a solonen e Livai e gumia tara luman takis bate kuina. Be Iesu e poeiena i tanen, “Kukute moulia.”
Be Livai e takeina me la ba nena a mamanaka me kukutena e Iesu.
Be Livai e katoena a kannou pan tere Iesu i luma i tanen. U katuun u parpara ti lului a takis na palair u katuun i nou gono meraien. A pal kapan turu Jiu i ngö raien u katuun u omi.
Ba palair u Parasi na u tson hihatuts tara Lo e tara raren me ranga sil rer u katunun tsitsilo tere Iesu, “Taraha tsiponi ba limiou te nou gono mera miou u katuun te lulueier a takis na palair u katuun u omi?”
Be Iesu e ranga mera nen, “U katuun te möar ta siki ema tatei la uari tere dokta. E möa. U katuun lasi te ka mer a siki te lar.
Alia u ma la sile mei tegomi ngö merai u katuun u matskö. E möa. Alia u la silema tegomi ngö merai u katuun u omi bate habirits hamatsköer a toriren.”
Ba u katuun e poeier tere Iesu, “U katunun tsitsilo tere Jon e roron agono ner a kannou bate singo uaier tere Sunahan. Na turu Parasi e markato has uaier iesana. Ga taraha tsiponi bu katunun tsitsilo i tamölö te namala agonori?”
Be Iesu e poeiena i taren, “Tara pöata te hiakökoto gono meria a halis, a tsonun hitöl te kana na pala tara tson ema tatei agonori. E möa.
Kaba a pöata e la nama romana ba tsonun hitöl te luba nariou. Ba pala i tanen te agono riou nonei tara pöata.”
Na e Iesu e ranga has meraien u haharuei teka: “E möa ta katuun tega kiis ban ta makumun labalaba ta tsimus bate tupe neien a tabutu turu labalaba u toutounei. Te markato uanen teka, ba u labalaba u tsimus ti kiisi tema tatei taratara haniga gono menei u labalaba u toutounei.
Na e möa ta katuun tega tatei kis naia u uain u tsimus tara pikpiköna meme te toutouneina. Tega markato uen teka, ba nitagala turu uain u tsimus te gololona bate pan susuluna, bate kato butena a kaan osul a toutounei tema antunan talas nei. Ba uain te tatsu uana i puta, ba pikpiköna meme te omi hasina.
U uain u tsimus tegi kis naia turu pikpikö u tsimus.
Na e möa ta katuun tega ngil a uain a tsimus i murina te ua hakape nen a uain a toutounei. Taraha? Nonei e poeiena, ‘A uain a toutounei te niga balana.’”
E Iesu e silaia iahana u kuin wit turu Lan u Göagono. Ba u katunun tsitsilo i tanen e patsikeier a bakun wit me musase ren me noue ren.
Kaba a palair u Parasi i tara raien me poeier, “Aha tsiponi te kato memi limiou a ka te hapiou nena a Lo i tarara egima katoe ii turu Lan u Göagono?”
Be Iesu e ranga palis ranen, “Alimiou ego mala rit hanigeiam a ka te katoe e Devit. Tara töa pöata nonei na u katuun i tanen i möa ta kannou ba nori e besir.
Ba nonei e tasuna i luma tere Sunahan me luena u beret u göagono ti hakeia i matana e Sunahan. E Devit e noueien me hala has rena u katuun i tanen. A Lo turu lotu i tarara e hapiou nena tegima nou menai a beret teka. U pris peisa te tatei noue ren.”
Be Iesu e hakapena u ranga me poeiena, “Alia tu butun Katunuma e tsunono negu u Lan u Göagono.”
Turu tana u Lan u Göagono e Iesu e la uu tara töa luman lotu me hihatutsina. A töa katuun a pal matou i lima nen te mate e ka tara pöata teka.
A palair u tson hihatuts tara Lo na u Parasi i pepeito kapiin ta ka ta omi tega katoe e Iesu. Ba nori e pepeito kap hatagala koru naren tega kato haniga pouts menaien ta katuun turu Lan u Göagono.
Kaba e Iesu e atei sil u hakhakats i taren me poeiena tara katuun a limamate, “Alö ego takei ba lö tena tuol mia i hagus.” Ba katuun e takeina me tuoluna.
Be Iesu e poeiena i taren, “Alia e rangata ragou limiou, aha te hatangana nena a Lo i tarara tegi kati ra turu Lan u Göagono? A niniganiga tsi a niomi? Aragi taguhu a katuun bate töatöa poutsuna tsi aragi atung hamateien?”
Ba nonei e hula tara uana i taren hoboto me poeiena tara katuun, “Hasoa nema a limamölö!” Ba nonei e hasoa nena a limanen me niga poutsuna.
Kaba u Parasi na u tson hihatuts i raharaha koru me hiararanga ner ta ka tegi katoeien tere Iesu.
Tara pöata teka e Iesu e la sei uu turu töa u pokus me singo uana tere Sunahan tara töa bong a ohots.
Ba tara bongbong ba nonei e ngörena u katunun tsitsilo i tanen me hopö kap rena a maloto na huol a katuun me ngö raneien u aposol.
A soloren ere Saimon (ti ngö hasei e Pita) na e toulana e Saimon e Endru. Na palai has i taren ere Jemis mere Jon na e Pilip ne Batolomio.
Na e Matiu ne Tomas, na e Jemis a pien tson tere Alpius ne Saimon na i Silot.
Na e Judas a pien tson tere Jemis na e Judas Iskariot, a tson tena harötein e Iesu i matar u pakö i tanen.
Be Iesu e koul gono mere namen turu pokus, ba nonei e tuol gono merena u katunun tsitsilo u parpara i tanen tara töa makum a tataabala. U katuun u parpara koru i ka has, u katuun ti lama tara mamana han iahana provins i Judia na tara taun i Jerusalem, na pala has ti lama i tasi tara taun i Tair na i Saidon.
Nori i la silema tegomi hengo uaien tere Iesu na tego kato haniga pouts meraien e Iesu tara man siki i taren. U katuun has ti ka mei u liliahanei u omi i lama me mi kato haniga pouts raier.
U katuun hoboto i torohanan hasebeleia i tanen. Taraha? A nitagala e butuma i tanen me kato haniga pouts ranen hoboto.
E Iesu e tara uu turu katunun tsitsilo i tanen me poeiena, “Sasaalaiam, alimiou ti möa ta ka. Taraha? A Nipepeito tere Sunahan e ka uana i tamilimiou!
Sasaalaiam, alimiou te bes miou i romana. Alimiou e hamasul rariou! Sasaalaiam, alimiou te tabe miou. Alimiou e golgol mou!
Sasaalaiam tara pöata te omi raria limiou, na te tori hasoala raria limiou, na te ranga homi raria limiou, na te tsuga raria limiou, te hamana uami limiou i tar, alia tu butun Katunuma.”
“Sasaalaiam tara pöata te butuna romana a manka teka, bate sani memiou a nisasaala! Taraha? U hamatana pan e haka bera rilimiou i Kolö. U tuburen i markato homi has merai u propet u niga teka.
Kaba a nomi pan e ka uanou i tamilimiou u katuun te ka mer a moni a parpara i romana. Alimiou u lu hakapeiam a pöatan sasaala i tamilimiou.
A nomi e ka uanou i tamilimiou te masul miou. Alimiou e na bes mou! A nomi e ka uanou i tamilimiou te golgol miou. Alimiou e ton mou bate tabe miou.
A nomi e ka uanou i tamilimiou u katuun te saala rer u katuun hoboto. Taraha? U tuburen i mar ranga has uu iesana turu propet u gamogamo.”
“Kaba lia e ranga mera goulimiou eresi te hengoe riou lia, ngil raiam u pakö i tamilimiou. Kato haniga mia turu katuun te omi rariou limiou.
Kalala raiam u katuun te ranga homi ria i tamilimiou, ba limiou te singo sil ramiou u katuun te kato homi ria i tamilimiou.
Tega tapaleia ta töa ta katuun a abuabu mölö, hatapala hasiin a hapala. Tega lueia ta töa u hasobö pan i tamölö, hala hasei u hasobö u tetenei i tamölö.
U katuun hoboto te rangata ner ta ka i tamölö, halari. Na tara pöata te lue ria a manka i tamölö, ma rangata nai tego lu pouts menaien lö.
Kato merai a palai temar ngil has uamölö tegi markato uaien i tamölö.
“Te ngil puku ramia lö u katuun te ngile rioulö, gaha tegi kalala silei lö? U katuun u omi e ngil has raier u katuun te ngil raren.
Na tego kato haniga peisa uu lö turu katuun te kato haniga ria i tamölö, gaha tsiponi tegi kalala silei lö? Te markato has uaier u katuun u omi.
Na te hala peisa ramia lö u katuun te pei mia lö nori e tatei hala pouts ner a manka, gaha tegi kalala silei lö? U katuun u omi e hala has raier u katuun u omi, kaba nori e ngilin lu pouts nariou a man haroho hoboto i murimuri.
Kaba limiou go ngil raiam u pakö i tamilimiou bate kato haniga ramen. Alimiou go hala pukpukuiam, kaba ma hakats nami tego lu pouts menami ta ka. Ba limiou te lue miou romana u hamatana pan, bate haröto has namiou alimiou a galapien tere Sunahan Iasa Koru. Taraha? Nonei e niga has na turu katuun u omi tena mala haniga uari tere Sunahan.
Alimiou ego taatagi raiam u katuun, temar taatagi has mera nei limiou e Tamamilimiou e Sunahan.”
Be Iesu e rangana me poeiena, “Ma ona rami a palai, ba limiou tema ona has raroui. Ma kato sil rami a palai gi hahuner, ba limiou tema hahuna has raroui. Alimiou ego nolo pouts raiam u katuun ti kato homia i tamilimiou, ba limiou te nolo pouts has rariou.
Hala naiam a hitaguhu turu katuun ba palai te kato has uariou iesana i tamilimiou. Ba u katuun te hala haniga raroui limiou a skel i tamilimiou antunana te saputu nen bate pururukuna. A mar skel te roron hala rami limiou u katuun, tara mar skel teka te hala hapopo pouts has naria romana i tamilimiou.”
Be Iesu e hatei raneien u haharuei teka. “A katuun a matakiou ema tatei peige nei a taina katuun a matakiou. Tegi markato tala uaien teka, ba nori hoboto tena tsia roa tara holö.
A katunun tsitsilo ema tatei pan nanei a tson hihatuts i tanen. Kaba tara pöata te hakape ria u katuun u skul i taren, ba nori hoboto te töan here rari u tson hihatuts i taren.
Taraha ba lö te tarem a tsi köahu i matana e toulamölö, ba lö tema taremi a makumun ruei i matamölö pouts?
Aha te pei mölö tere toulamölö, ‘Alia ego luban a tsi köahu i matamölö’ ba lö tema taremi a makumun ruei i matamölö pouts? Alö a gamogamo! Luba mam bin a makumun ruei te kana i matamölö, ba lö te tara haniga mou bate töan luba nem a tsi köahu i matana e toulamölö.”
Be Iesu e poeiena, “U ruei u niga ema tatei ka menei a hua a omi, na u ruei u omi ema ka has menei a hua a niga.
U mamana u ruei e atei silanaria tara hua i taren. Alimiou ema tatei lue mia ta kutu tara pata, na limiou ema tatei lu hase mia ta huan lahou turu korkoru.
A katuun a niga te ka mena u hakats u niga i torinen e habutena a markato na man raranga a man niga. Na katuun a omi te kamena u hakats u omi i torinen e habutena a markato na man raranga te omina. Taraha? A runguna a katuun te roron ranga nena a manka te saputena a torinen.”
Be Iesu e poei hasena, “Taraha ba limiou te ngöe milia ‘O Tsunono, Tsunono,’ batema katoemi a manka ti hatei rai limiou?
A katuun te la uanama i tar bate hengoena u raranga i tar bate kukutie nen, alia e haröto ragoui limiou ime te markato uanen.
Nonei e here nei a katuun te kaho uu iogana me hopöeiena u simen turu lapo me kuiena a luma ieluna u simen. Ba u uolo pan e la nama me mi torohanan söatena a luma. Kaba ema gaseien. Taraha? A luma i kui hanigei.
Kaba a katuun te hengoena u raranga i tar batema kukutie neien e here nei a katuun te kuiena a luma turu tsiktsiki puku batema haka mamme nei tu simen. Ba pöata te la nama u uolo pan, batemi söatena a luma ba luma te tarura hakapa nitöana.”
Pöata te ranga hakapa naia e Iesu a manka teka turu katuun, ba nonei e la uana tara taun i Kapenium.
A töa katuun pan turu soldia e kaia i Kapenium. Nonei e ka mei a tsonun kui te ngil bala korueien. A tsonun kui i tanen e ka mei a siki pan me katsin matena.
Ba pöata te hengo naia a katuun pan teka e Iesu, ba nonei e tahul rena a palair u katuun pan turu Jiu e gina rangateien tega la uamen batemi kato haniga poutsena a tsonun kui i tanen.
Ba nori e la uaruma tere Iesu memi rangata hataatagi ria i tanen, “Nonei a katuun a niga, alö go taguheien.
Taraha? Nonei e ngil koru rena u katuun i tarara na han i tarara na nonei e kui hasi a luman lotu i tamulam.”
Be Iesu e la gono mera nen. Pöata te susukuien tara luma ba katuun pan turu soldia e tula rena u hahikapien i tanen e gina hateien, “A tsi tsunono, alö goma la sokö uamei i luma i tar. Alia ema katuun a niga korugi ba lö te la uamuma iahana luma i tar. E möa.
Na lia ema niga hantuegi tego la uu lia i tamölö. Alö ego hala tuun nema u raranga ba tsonun kui i tar te niga pouts nou.
Alia has e ka gia i kopina a nitagala turu katuun pan i tar, na lia e ka has megu u soldia te ka puta ria i tar. Alia ego ranga mei a töa bate poeiegu, ‘La’ ba nonei te lana. Na lia ego ranga mei a tai, ‘Lama’ ba nonei te la nama. Na lia ego ranga mei a tsonun kui i tar, ‘Kato a ka teka’ ba nonei te katoe nen.”
Be Iesu e asingoto korunena te hengo menaien a man ranga teka. Ba nonei e habirits kopisina me poeiena turu katuun u para ti kukuteien, “Alia e hatei ragou limiou, alia u mamala sabe ii ta töa ta toun Israel tega ka mei u mar nihamana pan te kamena a tson teka.”
Ba u tson hibus e la pouts uaier tara luma tara katuun pan turu soldia ba nori e na sabeier te niga pouts uu a tsonun kui i tanen.
E ma lehanai be Iesu e la uana tara töa taun a solonen i Nain. U katunun tsitsilo i tanen na katuun a para koru i la gono meien.
Tara pöata ti susukuien tara tamana tara taun, ba töa tson a mate te söata halakase rima tegina ngaho menaien. Nonei a töa puku a pien tson tara amoaba. U katuun u parpara koru tara taun i la gono mei nonei a amoaba.
Na tara pöata te tareia a Tsunono a tahol teka, ba nonei e taatagi koru nanen me poeiena i tanen, “Möa tu tabe.”
Be Iesu ena sebeleiena a bokisin mate, ba u katuun ti söateien e tuol hakakamotor. Ba nonei e poeiena, “Tson a hitots, alia e poeiegu i tamölö, takei!”
Ba tson te mate e takeina me tanian rangana. Be Iesu e hala poutse neien e tsinanen.
U katuun hoboto i matout koru, me solo seier a solona e Sunahan me poeier, “A propet te kamena a solo pan e butu hakapaia i gusurara! E Sunahan e la silema e gomi taguhir u katuun i tanen!”
Ba u raranga te hatein e Iesu e la hobotona tara provins i Judia na tara man han i sukusuku.
Ba u katunun tsitsilo tere Jon e hateie rien a manka teka. Be Jon e ngö rena a huol a aposol i tanen me tula mera neien tara Tsunono tegina rangata menaien, “Alö e Mesaia tego lama, tsi alam ego hahalosi ta tabi?”
<range>
Tara pöata teka e Iesu e kato haniga poutsir u katuun u para ti ka mei a mamana mar siki na man liliahanei a man omi. Na nonei e kato hatara pouts hasir a man matakiou a man para. Pöata ti butuma u katunun tsitsilo tere Jon ba nori e poeier tere Iesu, “E Jon a Tsonun Baptais e tula rena moulam e gomi rangata, ‘Alö e Mesaia tego lama, tsi alam go hahalosi ta tabi?’”
<range>
Be Iesu e ranga palis ranen me poeiena, “La poutsiam batena hateie mi e Jon a manka te tare mula limiou na te hengoe mula limiou: u matakiou e tara haniga poutsur, na u mou omi e tataala haniga poutsur, nu toba e gogoso poutsur, na u talinga tupu e hengo poutsur, nu katuun ti mate e hatakei pouts rer bate töatöar, na u Bulungana u Niga e hatei naria turu katuun ti möa ta ka.
A katuun tema hapolase nei te hamana uanen i tar e sasaala nou!”
Tara pöata ti la hakapaia u tson hibus tere Jon, be Iesu e ranga hatei mera nei u katuun e Jon me poeiena, “Tara pöata tu la uaiam limiou tara makum a palaka tegona tara menami e Jon, alimiou u hakats naiam nonei a saha mar katuun? E here nei u nga te hula bahunena a lomolomo bate haharuei nena a katuun te hula hakatsina? E möa.
Tsi alimiou u la sileiam tegona tara menami a katuun te hasogo haniga koruna? Kaba a mar katuun teka e kana tara luma pan a tsimala koru. E ma tatei ka neia tara makum a palaka!
Tsi alimiou u la sileiam tegona tara menami a propet? Aa, e Jon a propet hamana. Na nonei a katuun te pan bala nena u propet hoboto.
Taraha? U Buku u Göagono e ranga hatei nanen: ‘Hengo! Alia e hala negou romana a tson hibus i tar tego mam naiou lö, bate hamatsköena romana a maroro i tamölö.’
“Na lia e ranga mera goulimiou, e Jon e pan bala rena u katuun hoboto ti posa raia i puta. Kaba a katuun papala koru tara Nipepeito tere Sunahan te pan bala has nena e Jon.”
(Pöata ti hengoeia u katuun hoboto na u tson lulu takis u raranga tere Iesu, ba nori e poeier a maroro tere Sunahan e matskö mei ti habaptais uaien tere Jon.
Kaba u Parasi na u tson hihatuts tara Lo i rama koruni u ngil tere Sunahan tima habaptais uaien tere Jon.)
Be Iesu e poeiena, “Alia ego pei alimiou u katunura i romana e heremi aha? A saha ka te tatei haharuei ranou limiou?
Alimiou e here rami a galapien te hirata ria tara makumun töana, ba palai i taren te poeier, ‘Alam e katoe mula u kömana tara hitöl, kaba limiou ema sani mulei! Na lam e hahuri has mula, kaba limiou ema tabe mulei!’
E Jon a Tsonun Baptais e roron agonein a kannou na ema ua hase ii ta uain. Ba limiou e pei miou, ‘Nonei a popolöana!’
Na lia tu butun Katunuma e tatei nouegu a mamana kannou na e tatei ua hasegu uain. Ba limiou e pei miou, ‘Pua! Nonei a katuun a nonou pala na uaua pala! Na nonei e kapiena has rena u tson lulu takis na u palair u katuun u omi!’ Alimiou emar ranga uamiou teka.
Kaba u katuun hoboto te kukutier u hihatuts u niga tere Sunahan e haröto ner te mana uanen.”
A töa katuun turu Parasi a solonen e Saimon e ngöi e Iesu e gana nou gono meien. Be Iesu e la uana i luma i tanen mena gumuna tega nouaien.
Tara taun teka a töa tahol a omi e kaia i tanen. Nonei e hengoen te nou uu e Iesu tara luma tere Saimon, ba nonei e la menama a töa botolo turu uapi u soksoka.
Ba nonei ena tuolna i rehina e Iesu i pal mounen ba nonei e tabena me hapuluse nei a man mouna e Iesu u sulunmata i tanen. Ba nonei e hapalake nei a man mounen a hulunen, me mutsie nen, me tsue nei a man mounen u uapi u soksoka.
Pöata te tareia e Saimon a ka te kati a tahol, ba nonei emar hakats tuun uana teka, “Sanena tega propet hamanaia a tson teka, ba nonei te tatei atei silena a saha mar tahol te sebele nen, nonei a tahol a omi!”
Be Iesu e poeiena tara Parasi, “O Saimon, alia e ka megu a tsi raranga te katsin ranga megi lia alö.” Be Saimon e poeiena, “Hateie moulia, Tson Hihatuts.”
Be Iesu e poeiena, “A huol a katuun i harohein a moni tara katuun te roron halan a monin haroho. A töa e harohein a 500 denarius. Na tai e harohein a 50 denarius.
Ba i murinen nori hoboto ima antunan palis poutsei a moni, ba katunun halhala moni e hakapena a haroho tara huol. Gesi te ngil bale nou a katunun halhala moni?”
Be Saimon e poeiena, “Toum a katuun te ka mei a haroho pan.” Be Iesu e poeiena, “U ranga i tamölö e matsköna.”
Be Iesu e habirits uana tara tahol me poeiena tere Saimon, “Alö go röto tara tahol teka. Alia e tasu guma i luma i tamölö, kaba lö ema halei mulei lia tu ramun tego galuse ii lia a mour. Kaba nonei e toböe lalei a man mour u sulunmata i tanen me hapalake neien a hulunen.
Alö ema mutsie mulei a abuabur. Kaba a tahol teka ema hapolasan mutsie lalei a man mour e antuna noana te tuku gula lia.
Alö ema hakei mulei tu uapi i bakur. Kaba nonei e kise lalei a mour u uapi u soksoka.
Alia e hatei goulö, u pannen u ngil te hatara nanen e hatei nena a markato a omi a parpara i tanen e luba hakapa nalila. Kaba a katuun ti luba nai a markato a omi a tetenei ema ngil bala korue nei e Sunahan.”
Be Iesu e poeiena tara tahol, “A markato a omi i tamölö e luba hakapa nalila!”
Ba pala ti nou gono meien e hiararangar me poeier, “Esi banei nonei teka? Nonei e luba has nena a markato a omi?”
Be Iesu e poeiena tara tahol, “U nihamana i tamölö e lu poutse lalou lö! La tala, a torimölö e tatei tagolala poutsuna.”
Tara tana pöata be Iesu e hula lauana tara man taun na man han, me hatei la nena u Bulungana u Niga tara Nipepeito tere Sunahan. A maloto na huol a katunun tsitsilo i la gono meien, na palair a touhaliou has ti tsuga barai a man liliahanei a man omi na man siki has. Nori a man touhaliou teka: e Maria Matalina, ti tsuga banai a tohit a liliahanei a omi.
<range>
Na e Joana, a tahol tere Kusa a töa tson pepeito tere Herot. Na e Susana, na palair a touhaliou has u parpara ti taguhi e Iesu na u katunun tsitsilo i tanen bate hala rarien a manka ti ngileien.
U katuun i la noa hasima tara mamana taun, na tara pöata ti gonoia u katuun tere Iesu, ba nonei e hatei raneien u haharuei teka: “A töa katuun ena tsihasein a man ngalina kannou. Ba pöata te tsihasaien, a palai i pururukuia tara maroro ti tötö raien, ba u apena emi nou raren.
<range>
Na palai i pururukuia turu tsiktsiki te ka mei u lapo, ba pöata ti pusukuien ba nori e langor. Taraha? E möa tu ramun.
Na palair u ngal i pururukuia turu tsiktsiki te ka mei a kolits a hihitoka, ba u kolits e pusuku hapan gono mera nen me kato homi raier a man kaan leba teka.
Na palair u ngal i pururukuia turu tsiktsiki u niga. Ba nori e pusuku hapanir me hua korur.” Be Iesu e ranga hapanina me poeiena, “A katuun te ka mena u talinga te atein hengona ega hengo!”
Ba u katunun tsitsilo tere Iesu e rangate rien a mouna u haharuei teka.
Be Iesu e ranga palisina, “E Sunahan e haröto ranei limiou a manka ti hamousi tara Nipepeito i tanen. Kaba palai e hengo tuner u haharuei. Taraha? Nori e tarar kaba ema tara mareieri, na nori e hahengor kaba ema ateiri.”
Be Iesu e poeiena, “A mouna u haharuei e markato uana teka: a ngal e here nei u raranga tere Sunahan.
A man ngal ti pururukuia tara maroro e herenei a pala te hengoer u raranga tere Sunahan, kaba e Satan emi luba nena u raranga te kana i toriren. Taraha? Nonei e rama nena tegi hamana uaien be Sunahan te lu pouts ranen.
Na man ngal ti pururukuia turu tsiktsiki te ka mena u lapo e hatei nena a pala te hengoer u raranga bate sasaala koru meren. Kaba u raranga ema la koru uanei turu hakhakats i taren. Bate hamana meier a tsitabubun pöata, ba pöata te butuna u hiamus, ba nori te kurapa hobotor.
Na man ngal ti pururukuia tara makum te kamena a kolits a hihitoka e hatei nena a pala te hengor, kaba nori e ka mer u hakhakats pan tara nitöatöa na i puta, bate hakats koru ner a moni na man nisasaala na i puta. Na manka teka e pil kap nena u raranga tere Sunahan batema habute nei ta markato ta niga turu katuun teka.
Ba man ngal ti pururukuia turu tsiktsiki u niga e hatei nena a pala te hengoer u ranga bate hake rien turu hakhakats u niga i toriren, ba nori te pile kap hakarapoto naren. Ba u raranga te kato hanigeiena a markato turu katuun teka.”
Be Iesu e poeiena, “A katuun te hakulupena u lam ema kopo kap naneien a tabeli na ema hake neien i kopina a inana. E möa, e roron hake nen tara makumun gumgum turu lam iasa ba u katuun te tatei tarer u ualesala tara pöata te tasu rien.
Na e markato has uana iesana, a mamanaka hoboto te mousuna i romana e habuteriou. Na mamanaka tema atei sileri u katunura i romana, nori e atei sile roien i murimuri.
Alimiou ego tara kap haniga naiam temar hengo uami limiou. Taraha? A katuun te ka mena a niatei, e Sunahan e hala lele noien romana ta niatei. Kaba a katuun te raman ateina, e Sunahan e luba nanou a tsitabubun niatei te pei nen ega ka meien.”
E tsinana e Iesu na u toulanen i la uama i tanen, kaba nori ima antunan la hasukusuku uai i tanen. Taraha? A katuun e gono.
Ba töa katuun e poeiena tere Iesu, “E tsinamölö na u toulamölö e tuol ria ielesala, nori e ngilin tare rioulö.”
Be Iesu e poeiena i taren hoboto, “E tsinar na u toular nori u katuun te hengoer u raranga tere Sunahan bate kukutie ren.”
Turu töa u lan e Iesu e osa gono mer u katunun tsitsilo i tanen tara töa tolaala tara Ramun i Galili, ba nonei e poeiena i taren, “Aragi aroho uu i hapalana a ramun.”
Ba nori e la talar, be Iesu e sohona. Ba u ualupu pan e butuna tara ramun ba u ramun e posa hongo beiena a tolaala me katsin kato harukue nen.
Ba nori e guleier e Iesu me poeier, “Tsunono, Tsunono! Ara e katsin ruku talara!” Ba nonei e takeina me abis hatagaleiena a lomolomo nu ramun te posa here mei u tasi pan. Ba lomolomo e la puta poutsuna ba seloho pan e butuna.
Ba nonei e poeiena turu katunun tsitsilo i tanen, “I me te kana u nihamana i tamilimiou?” Ba nori e asingoto korur me matoutur, me hiarangrangatar, “A saha koru a mar katuun teka? Te hala nena u raranga tara lomolomo nu ramun te posa koruna ba ka te selohona!”
Ba nori e lar mena sung ria tara makum ti kaia a hun katuun ti ngörai u Gerasin. A han teka e kana i hapalana a Ramun i Galili.
Be Iesu e koul na tara tolaala ba nonei e sunguna me tareiena a töa katuun tara han teka, u liliahanei u omi i kaia i tanen. Nonei ema pousei tu labalaba tara pöata lehana, na ema ka hasia ta töa ta luma. E ka lasia i kahokaho tara man kioun mate.
Pöata te tareien e Iesu, ba nonei e ku hapanina me tuhatukun nena i matana e Iesu. Ba nonei e ku hohomi koruna me poeiena, “O Iesu a Pien Tson tere Sunahan Iasa Koru! Aha te ngil memi lö alia? Alia e singo hataatagi gia i tamölö, ma hahunei lia!”
Nonei e markato uu teka, taraha, e Iesu e ranga hakapa mei a liliahanei a omi ega lakasa ban a katuun teka. (Tara pöata teka a parpara a liliahanei a omi e pile kapiin a katuun teka. U katuun i taratara kap nitöa naien me kitseri a limanen na mounen a tsien. Kaba nonei e roron kato kotskotsi a tsien, na liliahanei e roron hapiata menaien tara makum a ski.)
Be Iesu e rangate nen, “Esi a solomölö?” Ba nonei e ranga palisina me poeiena, “A solor e Ami!” Taraha? Nonei e kamei a liliahanei a omi a para koru ti kaia i tanen.
Ba u liliahanei e singo hatagala koru uaier tere Iesu me poeier, “Alö go ma hala merai lam tara kiou te möa ta nönöanen!”
A töa heis poum pan i nouia i sukusuku i rehina u pokus. Ba u liliahanei e singo ria tere Iesu me poeier, “Alö go hala merai lam tara heis poum!” Be Iesu e hanigana.
Ba nori e koul ba ner a katuun teka me na sei ria turu poum. Ba heis poum e hiapipiata gala hoboto sila ria turu uarahana. Ba nori e na rus ria i ramun me ruku hakapar.
Ba u katunun taratara kap turu poum e tarer a ka teka me bus kukuter, me na polaseria u raranga tara taun na turu han.
Ba u katuun e mi tarer a ka te butu. Ba nori e la uarima tere Iesu me tarer a katuun ti lakasa ban u liliahanei u omi. Nonei e gum ia i puta i rehina e Iesu bate haseiena u hasobö, ba u hakats i tanen e niga poutsuna. Ba nori e matoutur.
Ba u katuun ti tara a ka teka e hatei rer a palai temar niga pouts uu a katuun a popolöana.
Ba u katuun hoboto tara han turu Gerasin e tahuler e Iesu ega la pouts i han i tanen. Taraha? Nori i matout koru. Be Iesu e osa poutsina tara tolaala, tega la pouts uaien.
Ba katuun ti lakasa ban u liliahanei u omi e poeiena tere Iesu, “Alia e go la gono meiou lö.” Kaba e Iesu e hala poutseien me poeiena, “Alö go la pouts i han i tamölö ba lö tena rarariem a ka te kato bela lei lö e Sunahan.” Ba katuun teka e la uana tara mamana makum iahana taun me habulungana la nena a ka te kato beien e Iesu.
<range>
Pöata te tuku poutsia e Iesu i hapalana a ramun, bu katuun e sasaala mer te la pouts uamen. Taraha? Nori hoboto i hahaloseien.
Ba töa tson pepeito tara luman lotu, a solonen e Jairas, e tuhatukun nena i matana e Iesu me singo hataatagi silena tega la uu e Iesu i luma i tanen.
Taraha? Nonei e ka mei a töa koru a pien tahol te ka mei u maloto na u huol u hiningal i tanen e katsin mate. Be Iesu e lana ba u katuun e hiapaspasasa sile ren.
Na töa tahol e kaia i gusuren te posa nitöan u rahatsing e antunaia turu maloto na u huol u hiningal. Nonei e hala hakapein u moni i tanen turu dokta, na e möa ta töa tega antunan kato haniga poutseien.
Ba nonei a tahol teka e la hasukusuku uana i murina e Iesu me hasebelena i runguna u hasobö tere Iesu, ba u rahatsing i tanen e kapa soköna.
Be Iesu e rangatana, “Esi te sebele lala i tar?” Ba u katuun hoboto e holisir, be Pita e poeiena, “Tsunono, u katuun e tuol hahise rioulö bate hiasösongor!”
Kaba e Iesu e pei, “A töa katuun e hasebele lala i tar. Alia e hasagohe gula a tsi nitagala e lakasa lala i tar!”
Ba tahol e atei sil hamanasena te mous ba menaien e Iesu, ba nonei e toltololo mena a nimatout. Ba nonei ena tuhatukun nena i matana e Iesu. Na i matar u katuun hoboto, nonei e hatei e Iesu a mouna a ka te hasebele sileien i tanen, na e hatei hasin ime temar niga boroboro pouts uaien.
Be Iesu e poeiena i tanen, “A tsi tahol, a nihamana i tamölö e kato haniga poutse lalou lö. La tala, na torimölö e tatei tagolala poutsuna.”
Pöata te ranga noaia e Iesu, ba töa katununa tara luma tere Jairas e la nama me mi hateie nen, “A pien tahol i tamölö e mate hakapa lala. Alö goma hakui lelei a Tson Hihatuts.”
Pöata te hengoia e Iesu, ba nonei e poeiena tere Jairas, “Ma matouti. Hamana tuun lasi, ba nonei te niga pouts nou.”
Be Iesu e na tukuna tara luma ba nonei e hapiou rena u katuun tegi tasu gono menaien i luma, e Pita lasi mere Jemis ne Jon na e tamana pien ne tsinanen. Nori puku ti tasu gono mei e Iesu.
Na u katuun hoboto i tabe na i hahuri sil a pien teka. Be Iesu e poeiena i taren, “Alimiou goma tabe mi. A pien ema mate nei, e soho tununa.”
Ba nori e gol hahamana naren. Taraha? Nori i atei sil te mate hakapa uu a pien.
Kaba e Iesu e lui a limana a pien me ranga hapanina me poeiena, “A tsi pien, alö go takei!”
Ba u namnamei tara pien e la pouts uanama i tanen, ba nonei e takei soköna. Be Iesu e ranga mera nen me poeiena, “Halemi ta ka ga noueien.”
E tamana a pien ne tsinanen i asingoto koru. Kaba e Iesu e ranga hatagala meraien me poeiena, “Ma hahateiemi ta töa ta katuun a ka te butu lala teka.”
E Iesu e ngö gögoneir a maloto na huol a aposol i tanen me hala raneien a nitagala pan tegi tatei tsuga ba meraien u liliahanei u omi hoboto na tegi kato haniga pouts has merai u katuun ti ka mei a man siki.
Ba nonei e hala mera neien tegina hihatutsla menaien a Nipepeito tere Sunahan na tegina kato haniga pouts meraien u katuun.
Ba nonei e poeiena i taren, “Möa tu söateiam ta ka te la uamilimiou, e möa tu tukana na ta pora, na ta kannou na ta moni, na e möa has tu hahuoluna tu hasobö.
Tena haniga roa ta hun katuun i tamilimiou, ba limiou te sösoho moa tara töa luma, e antunana te laba namoua limiou a taun teka.
Tema haniga raria limiou u katuun, tohu ba naiam u köahu i pitpitana a moumilimiou bate laba namiou a taun i taren. A markato teka e haröto ranoien a niomi e butu noua i taren.”
Ba u aposol e taker me la sila ria iahana man han, me hihatuts laner u Bulungana u Niga me kato haniga pouts raier u katuun tara mamana han.
E Herot a Kingina i Galili e hengoein a mamanaka te katoe e Iesu ba nonei e hatutue na aha koru te butu. Taraha? U katuun i pei, “E Jon a Tsonun Baptais e takei poutsia tara tou mate i tanen!”
Ba palai te poeier, “E Ilaitsa e butu pouts,” na palai i pei, “A tana propetina i manasa e töatöa pouts.”
Be Herot e poeiena, “Alia u hangats pagotein e Jon! Gesi nonei a katuun te roron hengo negu lia?” Ba nonei e ngilin tara koru nena e Iesu.
Ba u aposol e kopis pouts rima tara nilala i taren memi hateieri e Iesu a mamanaka ti katoe men. Ba nonei e lu ranen me peigi pepeisa meraneien tara taun ti ngöe ii Betsaida.
Pöata ti hengo naia u katuun te kaia e Iesu ba nori e kukutie ren. Ba nonei e haniga ranen me ranga mera neien a Nipepeito tere Sunahan, me kato haniga pouts rena a pala ti siki.
Pöata te tsirukuia a pitala, ba maloto na huol a katunun tsitsilo e la uarima i tanen me poeier, “Alö go hala bar u katuun bate la uaier turu han te susukur batena sakier ta kannou na ta makumun soho. E möa ta kannou teka.”
Be Iesu e poeiena i taren, “Alimiou go hanou ramen!” Ba nori e ranga palisir, “Alam e ka puku mem a tolima beret na huol a iena. Alö e ngilem alam gona hol ta kannou turu katuun hoboto teka?”
A pal tson peisa i antuna toumia turu 5,000. Be Iesu e poeiena turu katunun tsitsilo i tanen, “Hagum raiam u katuun, tolima u maloto tara man tötöa man hagum.”
Ba u katunun tsitsilo e markato has uaier temar ranga uu e Iesu.
Be Iesu e luena a tolima a beret na huol a iena, me tara sei uana i Kolö, me haniga uana tere Sunahan. Ba nonei e posepose ranen me hala raneien u katunun tsitsilo egi molamola raien u katuun.
Ba nori hoboto e nour me masulur. Ba u katunun tsitsilo e onger a maloto na huol a kalobaka tara kannou ti nouba naien.
Tara töa pöata e Iesu e ka pepeisa me singo uana tere Sunahan, ba u katunun tsitsilo e la uarima i tanen. Ba nonei e rangata ranen, “U katuun e ngöe rilia esi?”
Ba nori e ranga palise ren, “A palai e ngöe rilö e Jon a Tsonun Baptais e takei pouts. Na palai e ngöe rilö e Ilaitsa, na palai e poeier alö a tana propetina i manasa te töatöa poutsuma.”
Ba nonei e rangata ranen, “Ga limiou? Alimiou e ngöe milia esi?” Be Pita e ranga palisina me poeiena, “Alö e Mesaia tu lama tere Sunahan!”
Be Iesu e hala raneien u raranga u tagala koru, nori gima hate ii ta töa ta katuun tara ka teka.
Ba nonei e rangana me poeiena, “Alia tu butun Katunuma e sagohe gou romana a kamits pan. Ba pal kapan nu pris pan na u tson hihatuts tara Lo te tor tsuga nariou lia. Alia ena kato hamatie riou romana, kaba turu hatopisana u lan ba lia te hatakei poutse riou.”
Ba nonei e poeiena i taren hoboto, “A katuun te ngilin la gono menoulia ega haka putei a peisanen bate söatena a kuruse i tanen ba nonei te kukutie noulia.
A katuun te peits nena a nitöatöa i tanen ena hatie nen romana. Kaba a katuun te hataia sile nei a nitöatöa i tanen te ngil mena neien lia, nonei ena sabie nen romana.
Saha a niniganiga te kame nou a katuun te luena a mamanaka i puta bate hatia tsiponena u namnamei i tanen? E möa tala.
Sanena ta töa ta katuun ega matsingolo naioulia na u ranga i tar, ba lia tu butun Katunuma te matsingolo has nagen romana tara pöata te la meguma lia romana u ualesala i tar na tere Tamagulia na turu angelo u göagono.
Alia e hatei hamana ragou limiou, a palair u katuun teka ema mate roui romana e antunana tena sabie rien a Nipepeito tere Sunahan.”
Turu töal u lan i murina te ranga naia e Iesu a manka teka, ba nonei e luena e Pita mere Jon ne Jemis me la sei uaier ieluna u pokus tina singouaien.
Pöata te singoien, ba matanen e palisina, na u hasobö i tanen e butun hiaka koru, me pirahana.
Ba huol a katuun e songots butu merima u ualesalana i Kolö me ranga gono mer e Iesu. Nori ere Mosis mere Ilaitsa, u propetir i manasa. Ba nori e ranga gono mer e Iesu tegona mate uaien i Jerusalem bate hakape nou u ngil tere Sunahan.
<range>
I mam tara pöata teka e Pita na pala ti ka gono meien i topi koru me sohor. Kaba nori i tagule me tarer u ualesala tere Iesu na huol a katuun ti tuol gono meien.
Pöata ti katsin laba naia a huol a katuun teka e Iesu, be Pita e poeiena i tanen, “O Tsunono, e nigana te ka uamia lam teka. Alam go kui a topisa taluhu, a töa i tamölö, na töa tere Mosis, na töa tere Ilaitsa.” Kaba e Pita ema atei sile ii a ka te ranga naien.
Pöata te ranga noaien, bu töa u köasi e butuna bu oho i tanen e hoho ranen. Ba u katunun tsitsilo e matoutur te kopo kap meraien u köasi.
Bu töa u raranga e butu nama turu köasi me poeiena, “Nonei a Pien Tson i tar teka, tu hopö kapiin lia. Alimiou go hengo mia i tanen!”
Pöata te kapaia u ranga, be Iesu e ka pepeisana. U katunun tsitsilo i kakamoto kap koruni a ka teka, na nonei tara pöata nori ima hate ii ta töa ta katuun tara ka ti tareien.
Turu tana u lan ba nori e koul rima turu pokus, ba u katuun u parpara emi tupaler e Iesu.
Ba töa katuun e kuna i gusur u katuun, “Tson Hihatuts, alia e singo hataatagi gia i tamölö, alö gona röto tara töa puku a pien tson i tar!
A töa liliahanei a omi e roron pile kap nanen, ba nonei te songots ku hapanina. Na liliahanei teka e roron hula tula hohomi koru nanen, antunana te butuna u poepoe i rungunen. Nonei e roron kato homi koruena a tuenrei nen, na nonei ema roron laba boroboro naneien.
Alia u ranga hataatagi koruia turu katunun tsitsilo i tamölö egi tsugeien, kaba nori ima antuna ii.”
Be Iesu e ranga palisina, “Alimiou u katuun u hahamana na limiou ema matskömi! Alia e sökana koru megu a nihahamana i tamilimiou! Hala mena mei a pien tson i tamölö i tar.”
Tara pöata te lama a pien, ba liliahanei e lapo ba nanen i puta me hula tula hohomi nanen. Be Iesu e tsuge iena a liliahanei, me kato haniga poutsena a pien, me hala poutse neien e tamanen.
Ba u katuun e asingoto hoboto koru ner a nitagala pan tere Sunahan. U katuun i hakats hapara noan a mamanaka te kati e Iesu.
Ba nonei e poeiena turu katunun tsitsilo i tanen, “Hakats kap haniga naiam u raranga teka: Alia tu butun Katunuma e susukun hala menari tara nitagala turu katuun.”
Kaba u katunun tsitsilo i ma atei sile ii a mouna u raranga teka. I hamous raien e gima atei sileien. Na nori i matoutun rangata naien a ka teka.
U katunun tsitsilo i hialalati esi i taren te pan bala koru.
Kaba e Iesu e atei sil a ka ti hakats naien, ba nonei e luena töa pien me hatuole nen i rehinen.
Me poeiena, “A katuun te nigana tara pien teka tara solo i tar e here nei e niga hase noulia. Na katuun te nige noulia e niga hasena e Sunahan te hala namoulia. A katuun te teteneina i gusumilimiou nonei a kapan hamana.”
Be Jon e poeiena, “O Tsunono, alam u tari a katuun e tsuga ba neia u liliahanei u omi tara solomölö. Ba lam e ranga hapiou namen. Taraha? Nonei ema pala uanei i tarara.”
Be Iesu e poeiena i tanen na turu katunun tsitsilo, “Ma torohanan hapiou nami. Taraha? A katuun tema pal ranei limiou e pala uana i tamilimiou.”
A pöata e susuku hakapa tegi lu menai e Iesu i Kolö, ba nonei e hakats hakarapoto nena tega la uaien i Jerusalem, ba nonei e tanian lana.
Ba nonei e hala mam rena u tson tataala, ba nori e na tuku ria tara töa han iahana provins i Samaria tegina hamatskö mam menaien a manka.
Kaba u katuun tara han teka ima ngile ii e Iesu. Nori i atei sil nonei e la uu turu lotu halhal i Jerusalem.
Pöata ti hengo sabe naia ere Jemis mere Jon a ka teka, ba nori e raharaha korur me poeier, “Tsunono, alö e ngilem alam ego ngö hakouli u tula i Kolö batemi kato homi ranen?”
Be Iesu e habiritsina me ngena ranen.
Ba nori e la lelir tara tana han.
Tara pöata ti la ien tara maroro, ba töa katuun e poeiena tere Iesu, “Alia e kukutie goulö tara mamana han te la uamou lö.”
Be Iesu e poeiena i tanen, “U muki u hie e ka mer u kiou i taren, na u apena e ka mer u suhana. Kaba lia tu butun Katunuma u möa ta makumun soho.”
Be Iesu e poeiena tara tai, “Kukutie moulia.” Ba nonei e poeiena, “O Tsunono, alö go haniga ba lia te la pouts bugu batena kaho bunaguma e tamar, ba lia te töan kukute goulö.”
Be Iesu e poeiena i tanen, “Hakar u mate bate kaho ner u mate pouts i taren. Kaba lö gona habulunganein a Nipepeito tere Sunahan.”
Ba tabi e poeiena, “Alia e kukute gou lö, O Tsunono. Kaba lö go hala buna moulia ba lia tena röto polasa buguma tara pala i tar.”
Be Iesu e poeiena i tanen, “A katuun te tanian kukutie noulia bate roron tara pouts uana i murinen, ema antunanei tara Nipepeito tere Sunahan.”
I murina a ka teka ba Tsunono e hopö kap rena u tohit u maloto tara katuun. Nonei e ngilin hala huhuol mam mera leien tara man taun na man han hoboto te katsin la uaien.
Be Iesu e poeiena i taren, “A kui e tangoho hakapa kaba e möa ta katuun ta para tega hagali a kannou. Alimiou go singo uaiam tara Tsunono bate hala renama u katuun batena hagale rima a kannou a tangoho.
La tala mula. Tara, alia e hala here ragi limiou u tunan sipsip te la uaier i gusur u muki u hie.
Alimiou goma la memi ta pous moni tsi ta pora tsi tu sendol. Na e möa tu tuol bate ranga gono mem ta katuun i maroro.
Na tena tasu moa limiou ta luma, ba limiou te pei mamemiou, ‘A masalohana e tatei ka uana tara luma teka.’
Na te kanoa ta katununa tara masalohana tara luma teka, ba masalohana i tamilimiou te kanoa i tanen. Kaba te möa noa ta katununa tara masalohana, ba masalohana i tamilimiou te hakopis pouts has uanou i tamilimiou.
Alimiou go ka nitöa mia tara töa luma batema hula la uami tara man taina man luma. Alimiou e tatei noue miou ne tatei ue miou a man saha manka te tatei hala naren. Taraha? A katunun kui egi halei a hihol i tanen.
Pöata tena butu moua limiou tara töa taun ba u katuun te lu mera rilimiou i luma i taren, alimiou go noueiam a saha kannou te hanou rarien limiou.
Alimiou go kato haniga pouts raiam u katuun te ka mer a siki nonei tara taun, bate mar ranga hatei meramien teka, ‘A nipepeito kap tere Sunahan e susuku hakapa uama i tamilimiou.’
Kaba tena butu moa limiou tara töa taun bu katuun tema haniga rari limiou, ba limiou tena tuol mia i maroro bate ranga meramen, ‘Alam e tohu ba nem u köahu tara taun i tamilimiou te rokotona i moumulam! Kaba limiou go hakats haniga iam: a Nipepeito tere Sunahan e la hasusuku hakapa uama i tamilimiou, kaba limiou ema ngil tsipone mien!’
<range>
Alia e ranga mera goulimiou, turu lanin hahuna tere Sunahan, u katuun tara taun teka e lue riou a nihahuna te pan bala nanou a nihahuna turu katuun u omi ra i Sodom.”
E Iesu e hihatuts me poeiena, “A nomi pan koru e butuna romana i tamilimiou u katunura i Korasin na i Betsaida! Sanena a man mirakol ti katoeia i gusumilimiou ti kato mameia i Taia na i Saidon i iomin, nori sanena i tori tsuga ban a man markato a man omi i taren bate ka ria turu gum.
Kaba turu lanin hahuna tere Sunahan, a nihahuna i tamilimiou u katunura i Korasin na i Betsaida e pan bala nanou a nihahuna turu katunura i Taia na i Saidon.
Na limiou u katunura tara taun i Kapenium e ngilin soloseie miou a peisa milimiou iasa, kaba limiou e lapo ba has raroua i hel!”
Be Iesu e poeiena turu katunun tsitsilo i tanen, “U katuun te hengo rariou limiou e hengo hase riou lia, na u katuun te tori hasoala rariou limiou e tori hasoala has nariou lia. Na u katuun te tori hasoala narioulia e tori hasoala has ner e Sunahan te haleie moulia.”
U tohit u maloto tara katuun i kopis mema a nisasaala pan me poeier tere Iesu, “O Tsunono, u liliahanei u omi has i hengo korui u ranga i tamulam tu tsuga meraien lam tara solo mölö!”
Be Iesu e ranga palis ranen, “Aa, alia u tari e Satan e rus here mei u kanaha i Kolö.
Hengoiam! Alia u hala hakapa railimiou a nitagala tego tötö mera milimiou u kökötsi na u kökoto. Na lia u hala hakapa has railimiou a nitagala tego tagala saluhe mena milimiou a nitagala hoboto tere Satan, a katuun te pakö ranou ra. Na e möa nou romana ta ka tega kato homi raiou limiou.
Kaba alimiou goma sasaala memi u liliahanei u omi te hengo mera ri ien limiou. Alimiou go sasaala meiam a solomilimiou i koloto hakapa naia i Kolö.”
Nonei has tara pöata, e Iesu e ka mei a nisasaala pan turu Namnamei u Göagono me poeiena, “O Tamar, alö a Tsunono pan i Kolö na i puta! Alia e haniga koru megia i tamölö te hamous me milö u raranga u mana turu katuun te poeier e ka mer a niatei, bate haröto namen turu katuun papala tema atei balari. Aa, O Tamagulia, alö e markato uaiem teka turu ngil peisa i tamölö balö te sasaala memen.”
Be Iesu e rangana turu katuun, “E Tamar e hale ii lia a mamanaka hoboto. Na e möa ta töa ta katuun tega atei sil a Pien Tson. E Tamar pepeisa lasi. Na e möa has ta katuun tega atei sil e Tamar. A Pien Tson pepeisa te atei silena e Tamanen, na esi a Pien Tson te hopö kap naien te tatei hatei butu narouen.”
Be Iesu e habirits uana turu katunun tsitsilo me poeiena i taren pepeisa, “Sasaalaiam a man mata te tarer a manka te tare milimiou!
Alia e ranga mera goulimiou, u propet na u king u parpara i ngilin tara a manka te tare milimiou, kaba nori ima tareien. Nori i ngilin hengoe a manka te hengoe milimiou, kaba nori ima hengoeien.”
Turu töa u lan, a töa tson hihatuts tara Lo tere Mosis e tuol sei me torohane nei e Iesu u rangatasei teka, “Tson Hihatuts, aha tego kati lia ba lia te luegou a nitöatöa te ka nitöana?”
Be Iesu e poeiena i tanen, “Aha te ranga nena u Buku u Göagono? Alö e mar atei mena mien ime?”
Ba nonei e poeiena, “U Buku u Göagono e poeiena, ‘Alö go ngil koru a Tsunono i tamölö e Sunahan turu tori hoboto i tamölö nu namnamei na nitagala na u hakats hoboto i tamölö, bate ngil has menami a tana katuun temar ngil mena milö a peisam.’”
Be Iesu e poeiena i tanen, “Alö e ranga hamatskö mula. Markato uu teka ba lö te töatöa hamana mou.”
Kaba a tson hihatuts tara Lo e ngil u katuun egi pei nonei a katuun a matskö, ba nonei e rangatena e Iesu, “Esi nonei a katuun tego ngili lia?”
Be Iesu e ranga palisina me poeiena, “A töa katuun e la ban i Jerusalem me gala uana i Jeriko, ba u kopkop e atung hohomie ren me lueier a mamanaka, ba nori e laba naren.
Nonei tara pöata, a töa pris turu Jiu e gala silaia tara maroro teka, kaba pöata te tareien a katuun ba nonei e la hapalis ba nanen.
I murinen a töa Livai e gala sila hasia tara maroro teka, kaba pöata te tareien a katuun ba nonei e la hapalis ba has nanen.
Kaba a töa toun Samaria e gala sila hasia tara maroro teka. Ba pöata te tareien nonei a katuun me taatagi koru nanen.
Ba nonei ena hakis nena u uapi na uain tara man takiraha na man ngats i peisanen, me pouenen. Ba nonei e hose nen tara rongki i tanen me lu mena neien tara töa luman soho mena tara kap nanen.
Turu hamahö ba nonei e lousena a huol a denarius moni me hale neien a katuun terena luman soho me poeiena, ‘Pakoko hanigei a katuun teka. Na te noue noen ta moni lel i tamölö, ba lia temi palis poutse gouen tara pöata te sila pouts guma lia teka.’”
Be Iesu e pei lelena, “Esi tara topisa katuun teka te ngil korui a tana katuun?”
Ba tson hihatuts tara Lo e poeiena, “A katuun te taatagi naien.” Be Iesu e poeiena i tanen, “Bara. Alö go markato has uu te mar kato uaien.”
E Iesu na u katunun tsitsilo i tanen i la uu tara maroro mena butu ria tara töa han, ba töa tahol a solonen e Marta e lu mera neien tara luma i tanen.
E toulanen e Maria e gum ia i mouna e Iesu bate hahengona turu hihatuts i tanen.
Kaba e Marta e kato sil korui a man toukui tega katoeien. Ba nonei e la nama memi poeiena, “Tsunono, alö ema hakats nami e toular e laba nena moulia ba lia te kato pepeisegu a man toukui? Alö go ranga memen bate mi taguhe noulia!”
Ba Tsunono e ranga palise nen, “O Marta, Marta! Alö e toku korum na e hakats hatagala nem a mamanaka.
Kaba töa puku a ka te pan balana. E Maria e hopö kap nena a ka a niga teka, na ema antunan luba naroien.”
E Iesu e singoia tara töa makum ba pöata te singo hakapaien, ba töa katunun tsitsilo i tanen e poeiena i tanen, “Tsunono, hatuts ramei lam temar singo uaier, temar hatuts merai e Jon u katunun tsitsilo i tanen.”
Be Iesu e poeiena i taren, “Pöata te singo mia limiou, alimiou go mar singo uaiam teka: ‘O Tamamulam, a solomölö egi hagöagoni. Alö go mi tsunone rilam.
Alö go hala ramei lam a kannou na i romana.
Balö te hapolasa bera mi lam a man markato a man omi i tamulam te hapolasa has mena mi lam a man markato a man omi ti katoeia u katuun i tamulam. Na lö goma hala merai lam tara pöata turu hiamus.’”
Be Iesu e poeiena turu katunun tsitsilo i tanen, “Sanena ta töa i tamilimiou ega ka mei ta hahikapien i tanen bate la uana tara luma i tanen tara gusuna bong batena hateie nen, ‘O hahikapien, alia go haroho bin ta topisa ta beret.
Taraha? A tana hahikapien i tar e la nama i lehana me butuna i luma i tar, kaba lia u möa ta kannou tego haleien!’
Na hahikapien i tamölö e tatei soul nama iahana luma, ‘Ma tuke balei lia! A tamana e pili hakapa lala, na lam mera galapien i tar e opöm, na lia ema takei goui bate hale gouilö ta ka.’
Bara, alia e ranga megou lö, nonei e tatei takeina bate hale noui lö a mamanaka te ngile mölö. Kaba mana tara nihikapien i tamölö? E möa. Kaba nonei e sökanan hengo tunena te ku birbirits uana a hahikapien i tanen, bate haleneien a manka te ngilenen.
Na lia e poeiegu i tamilimiou, rangataiam ba limiou te lue mouen romana. Sakeiam ba limiou te sabie mouen romana. Porokeiam a tamana bate kalate riou.
Taraha? U katuun te rangrangatar e lue rouen romana, na u katuun te sakesaker e sabie rouen, na u katuun te porporoko riou e kalata bera roui a tamana.
Esi i tamilimiou te tatei hale nei a pien tson i tanen a kökötsi tega singo menaien ta iena?
Tsi tega singoeien ta nata, alö e hale moien a kökoto?
Alimiou u katuun u omi e atein hala noa has namiou a manka man niga tara galapien i tamilimiou. Na e Tamarara i Kolö te niga balana e hala has nanou u Namnamei u Göagono turu katuun te singor bate harangata ria i tanen!”
E Iesu e tsuga ban a liliahanei a omi te roron kato habirui a töa katuun. Tara pöata te lakasaia a liliahanei, ba katuun e tanian rangana. Bu katuun e asingoto korur.
Kaba palai taren i pei, “Nonei e tsuga ba rena u liliahanei u omi tara nitagala tara tsunono i taren e Belsebul!”
Ba palai e torohane ren me rangate rien tega kato menaien tu töa tu hiharötona i Kolö tega harötein nonei e lama tere Sunahan.
Kaba e Iesu e atei sil u hakhakats i taren me poeiena i taren, “Tegi hiatatung poutsia u katuun iahana töa han, ba han teka tena omi nou. Na tegi hiatatung poutsia u katuun tara töa hun katuun, ba u katuun teka tena tasata has riou.
Na tegi hiatatung poutsia a pala tere Satan, ga ime temar tuol hakarapoto uanou a nipepeito i tanen? Nonei a ka temar ranga sila uagu lia teka, te pei mena milimiou e Belsebul te hale nei lia a nitagala tego tsuga ba merai lia u liliahanei u omi.
Tego tsuga ba merai lia u liliahanei u omi tara nitagala tere Belsebul, ba tara nitagala teresi te tsuga ba mera rien u katunun tsitsilo i tamilimiou? U katuun pouts i tamilimiou te haröto ner alimiou e ranga homi miou.
Kaba te tsuga ba ragia lia u liliahanei u omi tara nitagala tere Sunahan, ba ka teka te hatara nena a Nipepeito tere Sunahan e la hakapa uama i tamilimiou.
“Tara pöata te ka mena a katuun a tagala a man kaan hiatatung i tanen bate tara kap haniga nena a luma i tanen, a mamanaka i tanen e nigana.
Kaba tega butuia ta katuun ta tagala bala koru bate atunge nen tega tagala saluhe naien, ba nonei te söata hakape iena a man kaan hiatatung te kahete kap meien a peisanen. Na mamanaka hoboto te söateien, nonei e molamola naien tara palair u katuun.
“A katuun tema katuun uanei i tar e omie noulia. Na katuun tema hagala taguhu gono menei lia a kannou e tsihasa ranen.”
Be Iesu e pei lelena, “Tara pöata te lakasa ba nena a liliahanei a omi a katuun, ba nonei te hula lana tara makum a palaka bate sake la nena ta makum tega husa ien. Kaba tema sabie neien ta makum, ba nonei te hakats pouts nena nonei a katuun te laba namen, ‘Alia e la pouts uagou tara luma tu laba nema lia.’
Ba nonei e la poutsuna mena sabiena a luma e gogoso na e tara hanigana.
Ba nonei ena peigi renama a tohit a liliahanei a omi te omi bala naien. Ba nori e la rima memi tasu ria nonei tara katuun. I murimuri nonei e omi bala koru nanou te mar ka mam uaien.”
Tara pöata te ranga hakapa naia e Iesu a ka teka, ba töa tahol e ranga seina i gusura u katuun me poeiena i tanen, “A tahol te poseiou lö na te hasuseiou lö ega sasaala!”
Be Iesu e ranga palisina me poeiena, “U katuun te hengoer u raranga tere Sunahan bate kukutie ren egi sasaala baba koru.”
Pöata ti gono hahiseia u katuun e Iesu, ba nonei e ranga noa hasina i taren me poeiena, “U katunura i romana u katuun u omi. Nori e roron kato siler tegi tara menaien tu mirakol. Kaba e möa tu mirakol tegi hatara raien, u mirakol lasi tere Jona.
E Jona e here ii a hatöatongo, a katunun pöpöa turu katunura i Ninive. Na Alia tu butun Katunuma e here hase goi a katunun pöpöa turu katunura i romana.
Turu Lanin Hahuna i murimuri, a tetahol panina i Siba e takei nou bate saka ranoui u katunura i romana u ranga. Taraha? Nonei a tetahol te lama i lehana koru tegomi hengo menai u hihatuts u niga tere Solomon a King. Na i romana a katuun te pan bala nena e Solomon e kana teka, kaba limiou ema hengoe mien!
Turu Lanin Hahuna ba u katunura i Ninive te saka raroui u katunura i romana u ranga. Taraha? A tei Ninive i hengo u raranga tere Jona me hapolaser a markato a omi i taren. Na i romana a töa katuun te pan bala nena e Jona e kana teka, kaba limiou e ma hapolasa noa hasemi a man markato a man omi i tamilimiou!”
E Iesu e ranga lel me poeiena, “E möa ta töa ta katuun tega hakulupi u lam bate hamouse nen tsi e kopo kap naneien a tabeli. Nonei e roron hake nen tara makumun gumgum i tanen iasa, ba u katuun te tasur te tatei tareren.
Na matamölö e here nei u lam turu tuenrei. Te nigana u mata, alö e ka mia turu ualesala. Kaba te omina u mata, alö e ka mia turu kuhil.
Alö go hanei haniga. Ualesala iahamölö e namots kuhilina.
Te alesala hoboto na iahamölö, bate möana tu kuhil, ba nonei te alesala sokö na, te kato uana u lam te alesala uana i tamölö.”
Pöata te ranga hakapaia e Iesu, ba töa katuun turu Parasi e ngö mena neien i luma i tanen tegina nou uaien. Be Iesu e gum sil talena tega nouaien.
Ba nonei a Parasi e asingoto nena te nou u e Iesu batema galus mamme nei a limanen ti markatou u Jiu.
Ba Tsunono e poeiena i tanen, “Alimiou u Parasi e roron kato hagogose miou a murina kap na pelete, kaba i torimilimiou, alimiou u gulgulka na e saputu memiou a mamana a markato a omi.
Alimiou u tutu! E Sunahan te kato u tuenreina ielesala na u tuenrei hasina iogana.
Kaba alimiou go hala naim a manka te ka memi limiou tara katuun te möa ta ka, ba limiou te töan gogoso hamana miou.
“Alimiou u Parasi, a nomi pan e butuna romana i tamilimiou. A mamana matsi kaan hasoksoka a matsi tetenei te kana tara kui, alimiou e roron patsike miou a matsi maloto a matsi makum bate halemi e Sunahan a man hamalotona man makum. A markato te hala menari a hamalotona a makum tere Sunahan e nigana. Kaba limiou e roron totone miou u mar hihatuts pan tara Lo te markato uana teka: a markato te hamou hamatskö menari u raranga turu katuun, na markato te ngil menari u katuun e Sunahan.
“Alimiou u Parasi, a nomi pan e butuna romana i tamilimiou. Alimiou e ngil korue miou ego gum mia turu gumgum tara pal kapan tara luman lotu, na limiou e ngil hase miou u katuun egi hapan raia limiou tara töana.
A nomi pan e hahaloso ranou limiou. Alimiou e heremi a man kioun mate tema tareri u katuun. Bate tataala ria ielunen, kaba ema atei sileri a ka a omi e kana iogana.”
Ba töa tson hihatuts tara Lo e poeiena i tanen, “Tson Hihatuts, tara pöata te ranga namia lö a ka teka, alö e saka has ramien lam!”
Be Iesu e ranga palisina me poeiena, “A nomi pan e butuna romana i tamilimiou has u tson hihatuts tara Lo! Alimiou e roron hake mia a man nitiama turu katuun bate lagi sösöate ren, kaba limiou e namala taguhu ramien.
A nomi e butuna romana i tamilimiou. Alimiou e roron kuie miou u kahokaho u niga turu propet, u tubumilimiou ti atung hamate raien.
Alimiou e haröto nemiou te hatangana mena milimiou a markato turu tubumilimiou: nori i pulir u propet ba limiou te kuie miou u kahokaho i taren.
E Sunahan, te ka mena u hakhakats u niga, e pei, ‘Alia e hala ragou u propet na u katunun raranga i taren. Ba nori te kato homi rer romana a palai i taren, bate atung hamate raier a palai.’
Ba limiou, u katunura i romana te alate mou romana u propet hoboto ti atung hamatier i mam noa, e taniaia tere Ebol ti atung hamati, bate noana tere Sakaria ti atung hamateia i hagusuna a makumun haats na Luman Lotu Pan. Aa, alia e ranga mera goulimiou, alimiou u katunura i romana e alate moen romana!”
<range>
Be Iesu e poeiena, “A nomi e butu noa i tamilimiou u tson hihatuts tara Lo. Alimiou e rama namiou a maroro tega kalati a niatei hamana tere Sunahan. Alimiou ema lu bemi a peisamiou a niatei teka, na limiou e hapiou has ramiou u katuun te ngilin lue ren!”
Pöata te laba naia e Iesu a makum teka, bu tson hihatuts tara Lo na u Parasi e tanian tuts sil korue ren me rangate rien u rangrangatana tara mamanaka.
Nori i torohanan gamo naien bate ngilin sake ner tu raranga tu omi tega katoeien.
Tara pöata ti gono hobotoia u katuun u para koru, ba palai e töeier a mour a palai. Be Iesu e ranga mam na turu katunun tsitsilo i tanen me poeiena, “Alimiou go hanei sileiam u is turu Parasi, nonei a man gamo i taren.
A mamanaka te hia kopkop naier i romana ena lukapa banariou i murimuri. Na mamanaka te hamouseier i romana ena hatara nariou i murimuri.
Na manka tu ranga naiam limiou turu kuhil e hengoe roua turu alesala. Na manka tu ranga hamous naiam limiou ena ranga halakasa ner romana.”
Be Iesu e poeiena, “Alia e ranga mera goulimiou a man hahikapien i tar, ma matout rami u katuun te puli hamatier u tuenrei kaba nori i möa ta nitagala tegi kato homi menaien u namnamei.
Alia e hatei ragi limiou esi tego matouteiam limiou: alimiou go matouteiam e Sunahan. Taraha? Nonei e antunan kato hamatiena u tuenrei, na nonei e ka has mena a nitagala tego lapo ba meraien u katuun i hel! Aa, alia e ranga mera goulimiou, nonei tego matouteiam limiou!
A tolima a apena e holeri a moni a tetenei. Kaba e Sunahan ema solopala noa hase nei ta töa i taren.
Kaba limiou e niga bala koru ramiou u apena. Ma matoutmi. E Sunahan e ase hakapa hasi u hulu hoboto i baku milimiou.”
E Iesu e ranga lel me poeiena, “Alia e ranga mera goulimiou: esi te hatei na noa lia turu katuun, alia tu butun Katunuma ena hatei has ragou u angelo tere Sunahan nonei a katuun i tar.
Kaba esi te holis nena nonei a katuun i tar i matar u katuun, balia tena holis has nagoen romana i matar u angelo tere Sunahan.
A katuun te ranga homi nanou lia, Alia tu butun Katunuma, e Sunahan e luba noa has nanou a markato a omi i tanen. Kaba a katuun te ranga homi nena u Namnamei u Göagono, e Sunahan ema luba nanoui a markato a omi i tanen.
Na pöata te kout raroen limiou ba limiou te tuol mia iahana u luman lotu na i matar a pal kapan, e möa tego hakats hapara uaiam limiou bate pei miou, ‘Ime temar ranga uagou lia?’
Taraha? U Namnamei u Göagono te hatuts ranei limiou romana a ka tego ranga naiam limiou.”
A töa a katuun te kaia i gusur u katuun e pei tere Iesu, “O Hihatuts, alö go ranga mei e toular ba nonei te lu kakatena a manka te mate ban e tamamulam bate hale nei lia a pala i tar.”
Be Iesu e poeiena i tanen, “Esi te hopö kapiin tego ona menai lia a manka i tamilimiou bate lu kaakata ragen?”
Ba nonei e poeiena i taren hoboto, “Hanei iam bate taratara kap namiou a peisa milimiou tara markato hoboto tara katuun te gulena a mamanaka. Taraha? A mouna a nitöatöa ema lue ria tara mamanaka a para te ka mena a katuun.”
Be Iesu e hatei raneien u töa u haharuei me poeiena, “A töa tson moni e ka mei u tsiktsiki te hapusukeien a kannou a parpara koru.
Ba nonei e mar hakats uana teka: ‘Alia u möa ta makum tego haputeia lia a kannou a parpara koru i tar. Aha tego katoi lia?’
Ba nonei e poeiena, ‘Bara, alia e rure gou a man luman haputu i tar bate hatakei gou a man luma a man kapan. Ba lia te hapute goua a kannou na man tana manka hoboto teka.
Ba lia te ranga pouts megou romana a peisar bate poeiegu, Möa lel! Alia e ka megu a mamanaka a niga te antunan kaka pala nou turu hiningal u parpara. Balia te nou haniga gou bate uagu, bate roro haniga gou bate sasaalagu.’
Be Sunahan e poeiena i tanen, ‘Alö a katuun a tutu! Tara bong i romana noahas ba lö te mate mou! Gesi te lue nou a mamanaka hoboto ti haputi lö?’”
Be Iesu e poeiena, “E markato has uana iesana tara katuun te gono benei a peisanen a mamanaka, kaba i matana e Sunahan nonei e möa ta ka ta niga.”
Be Iesu e poeiena turu katunun tsitsilo, “Nonei lasi te hatei ragi lia alimiou: ma hakats hapara silemi a nitöatöa nu tuenrei na i puta, na ha te noue mou limiou na ha te hasoge mou limiou.
Taraha? A nitöatöa ema ka sile nei a tou nou, na u tuenrei ema ka sil hase nei u hasobö.
Rötoiam turu apena te ngö rari u kokou. Nori ema leberi a kannou na ema hagala hase rien, na nori ema ka has meri ta luman haputu tara kannou. Kaba e Sunahan noahas te hanou ranen! Na limiou e niga bala ramiou u apena!
Esi i tamilimiou te tokuna bate gamon hangahangahe nou a nitöatöa i tanen i puta te toku uanen? E möa tala.
Na tema antunan kato namia limiou a tsitabubun ka teka, ga taraha ba limiou te toku sile miou a man tabina manka?
“Rötoiam temar pan uaier a man palaua a man hie. Nori ema kuiri na ema katoeri tu labalaba i taren. Na lia e ranga mera goulimiou, e Solomon a King e ka mei u hasobö u tara haniga koru, kaba a tsi töa puku a tsi plaua teka e tara haniga bala nena u hasobö tere Solomon.
E Sunahan e katoeiena u palaua u niga, te pusukuna i romana na te haats hase roua turu tula i mahö. Na nonei ema hala has ranoui limiou tu hasobö? Alimiou e ka memiou u nihamana u tetenei.
Na limiou goma hakats hapara silemi a ka tego noueiam limiou na tego ueiam limiou.
U katuun u hahamana ra i puta e roron hakats sil koruer tegi lu menai a mamanaka teka. Kaba e Tamamilimiou i Kolö e atei silena te ngil mena milimiou a manka teka.
Kaba limiou go hakats sileiam a Nipepeito tere Sunahan, ba nonei te hala has ranoui limiou a manka teka.”
Be Iesu e poeiena, “Alimiou a matsi katuun i tar, alimiou goma matout mi. Taraha? E Tamamilimiou e sasaala mena tego hala meraien limiou a Nipepeito i tanen.
Hahol naiam a manka i tamilimiou bate hala namiou a moni turu katuun ti möa ta ka. Alimiou go kui hatagala sileiam a manka tema tatei omiri, a manka man niga na i Kolö te ka nitöana, na u katuun u kopkop ema antunan lue rien romana, ne möa ta kokoros tega kato homieien.
Tara han te kana a manka man niga bala i tamilimiou, nonei lahas te ka noa a torimilimiou.”
Be Iesu e pei lelena, “Hapouseiam u hasobön kui bate hakulupe miou a man lam bate hahalose miou a saha toukui te butu nou.
Bate heremi u katunun kui te hahaloser a katuun pan i taren tega kopis pouts uamen tara kannouna tara hitöl. Pöata te tuku nen ba nonei te porokona, ba nori te kalata boroboro narien a tamana.
Te sabie nen u katunun kui i tanen e hahalose ren bate ma sohori, ba u katunun kui te sasaala korur. Alia e ranga mera goulimiou, nonei a katuun pan e kato here nanoi a peisanen a katunun sösöata kannou, bate hagum ranen bate hanou ranen.
Na tega la memen a gusuna bong, tsi tara pal bongbong koru, bate tarena nori e kalata noar bate hahalosor, ba u katunun kui teka te tatei sasaala korur.
Alimiou go hakats naiam a ka teka: Sanena tega atei sil mameia a katuun terena luma i hangisa koru tega lama a katuun a kopkop, ba nonei te hatongo kap nena a katuun teka bate ma heleie nei a luma i tanen bate tasuna.
Na limiou has go hanei iam. Taraha? Alia tu butun Katunuma e la guma romana tara pöata alimiou ema hakats nami romana tego la uama lia.”
Be Pita e poeiena, “Tsunono, u haharuei teka alö e hatei ramien lam pepeisa, tsi alö e ranga na mien turu katuun hoboto?”
Ba Tsunono e ranga palisina, “Esi i tamilimiou te here nei a tson mammam hamana te hakats hanigana? A katuun pan i tanen e hataratara kap naneien romana a palair u katunun kui i tanen. Nonei te tatei hala ranoien a kannou tara pöata hamatskö.
A mar tson mammam teka e tatei sasaalana tega mi sabe menai a katuun pan i tanen te markato uanen teka tara pöata tego la pouts men i han.
U mana koru alia e ranga mera goulimiou, a katuun pan i tanen emi hataratara kap naneien romana a mamanaka hoboto i tanen.
Kaba te omina a tson mammam, ba nonei temar hakats uana teka, ‘A katuun pan i tar ema sesein la pouts namei romana.’ Ba tson mammam te hatanian singata rena a palair u katunun kui, a pal tson na touhaliou, ba nonei te nouna bate ueiena u uain bate tutuna.
Ba katuun pan tara tson mammam teka te la hasingoto nama romana tara pöata tema hakats naneien tega lamen. Ba katuun pan te hahuna korue nou a tson mammam a omi teka bate hake noen turu katunun kui tema tara kap haniga nari a toukui i taren.
“A katunun kui te atei silena a toukui te ngilena a kapan i tanen batema hanei sile neien, na ema katoe nei a ka te ngilena a kapan i tanen, nonei te singata hapan koruier romana.
Kaba a katunun kui tema atei sile nei a ka te ngilena a kapan i tanen, bate katoena a ka te antunana tara nihahuna, nonei te singata hateteneier romana. A katuun ti hale ii a ka a para ega hala hapara has. Na katuun ti hataratara kap nai a toukui a kapan e ga kato haniga korui a toukui teka.”
E Iesu e ranga lel me poeiena, “Alia u la silema tegomi hala menai u tula i puta, na lia e solon ngil koruegu u tula teka ega kulupu boroboro!
Alia e ka megou a kamits pan tego lui lia, na torir e tiama koru silena tega kapa uaien romana.
Ime temar hakats uami limiou? Alia u la silema tegomi hala menai a masalohana i puta? E möa. Alia e ranga mera goulimiou, alia u la silema tegomi lu kaakata merai u katuun!
Tara man pöata te la nama, a tolima katuun te ka roua tara töa luma e ma hianiganiga roui bate katoeriou a huol a pala. A topisa te pal rer romana a huol, ba huol te pal raier a topisa.
U munmun tamana e hiapalpalir romana, a galapien tson nu tamaren. Na u munmun tsinana e kato has uariou iesana bate hiapalpalir, a galapien touhaliou nu tsinaren. A tahol te pal nena romana a pien tahol a halöanabei i tanen, ba pien tahol te pal nena romana a tahol a halöanabei i tanen.”
Be Iesu e pei hasena turu katuun, “Pöata te tare mia limiou u köasi te butu nama tara pala te tsiruku uana a pitala, ba limiou te pei miou, ‘A langits e polo nou,’ ga langits e polo noahas nou.
Na pöata te hasagohe mia limiou a lomolomo a belbelaha, ba limiou te pei miou, ‘A ka e hiski nou,’ ga ka e hiski noahas nou.
Alimiou e tatei röto uamiou turu tsiktsiki na i kolö bate atei sile mou ime te mar mouna uanen. Kaba limiou u gamogamo! Taraha ba limiou tema atei silemi te mouna uana a manka te butuna i romana?”
Be Iesu e poeiena, “E hana ba limiou tema ona peisemi a ka te matsköna?
Tara pöata te la gono memia lö a katuun te ngilin kout neno lö, na tara pöata te ka noa mia limiou i maroro, alö go torohanan hamatskö gono meien. Nonei e namots las mena nei lö tara katuun pan turu kout bate hala nanoua lö tara polis, ba polis te hake noua lö tara karabus.
Alia e ranga megou lö, alö ema tatei lakasa mumei romana e antunana tara pöata te hala namia lö a mamana hiholuna turu kout.”
Nonei tara pöata teka, a palair u katuun ti ka, i hahatei e Iesu e Pailat e ha atung hamatir u katunura i Galili tara pöata ti haats uaien tere Sunahan.
Be Iesu e ranga palis ranen, “Nori u katunura i Galili i omi koru balein a tei Galili hoboto ti mar mate uaien teka?
E möa koru lasi. Ga lia e hatei ragi limiou, tema palis ba namoui limiou a man markato a man omi i tamilimiou, ba limiou hoboto te mate has mou!
Na limiou go hakats has naiam te rus ia a luma a pia i Siloam me kono hamatiena a maloto na töal a katuun. Nori ti omi koru balein a palair u katuun hoboto ti kaia i Jerusalem?
E möa has. Na lia e hatei ragou limiou, tema palis ba namoui limiou a man markato a man omi i tamilimiou, ba limiou hoboto te mate has mou!”
Be Iesu e ranga mera neien u haharuei teka. “A katuun e ka mei u ruein fik te pusukuia tara kuin grep i tanen. Nonei e na sake ta hua me lagi sakesakena.
Ba nonei e poeiena tara katuun te tara kapiin a kui i tanen, ‘Tara, turu topisa u hiningal alia u lala uama teka timi sake menai ta hua turu ruein fik teka, kaba lia u ma mala sabe ii ta hua. Bara, ngats ban! Nonei e namots hakapa pinopinoena a kannou turu tsiktsiki.’
Ba katunun kui e ranga palisenen me poeiena, ‘A tsi tsunono, haka ban ega ka patubi u töa u hiningal. Ba lia te kaho hahise gen romana bate hakeiegu u tei.
Te hua tala nen romana turu hiningal te la nama, e niga nou. Kaba te möa nen, e ngats ba nariou.’”
Turu töa u Lan u Göagono e Iesu e hihatutsia tara töa luman lotu turu Jiu.
E ka mei a töa tahol e ka, te ka mei a liliahanei a omi te katoeien me ka mena a siki turu maloto nu töal u hiningal. Nonei e turu nitöa, ema antunan tuol hamatskö ii.
Tara pöata te tareia e Iesu nonei a tahol teka, ba nonei e ngöe nen me ranga menen, “A tsi tahol, a siki i tamölö e kapa!”
Ba nonei e hatakopena a limanen i tanen ba tahol e tuol sei hamatskö soköna me hatsunonena e Sunahan!
Ba tson pepeito tara luman lotu e raharahena e Iesu te kato haniga pouts menaien a tahol turu Lan u Göagono. Ba nonei e poeiena turu katuun, “Ara e ka mera u tönomo u lan tegi kui meira. Alimiou e tatei la muma nonei tara man lan teka ba siki temi kato haniga poutseier, kaba turu Lan u Göagono e möa!”
Ba e Iesu e mar ranga palis mena neien teka, “Alimiou u katuun u gamogamo! Ga limiou e ron la uamiou tara luman bulmakau turu Lan u Göagono bate purese miou a man bulmakau tsi a man rongki i tamilimiou batena haua ramun ramen, boka?
Na tahol teka, a töa hatutubunei tere Abraham, e Satan e pile kapiin a tahol teka turu maloto nu töal u hiningal, ema tatei purese ba has nari a tou kits i tanen turu Lan u Göagono?”
U ranga palis i tanen e hamatsingoler u pakö hoboto i tanen. Ba u katuun hoboto e sasaala mer a mamanaka a niga te katoeien.
Be Iesu e rangatana, “Ime te markato uana a Nipepeito tere Sunahan? Aha te tatei haharuei nanen?
Nonei e here nei a ngalin mastet te luena a katuun bate lebe nen tara kui i tanen. Ba nonei te panina, ba u apena temi tö ria tara man kala.”
Be Iesu e rangata lenina, “Ta ha lel tego haharuei gono mei lia a Nipepeito tere Sunahan?
Nonei e here nei u is. A tahol e luena u is bate sohale neien a töa taram palaua, ba i murinen ba palaua teka te la seina.”
E Iesu e la silaia tara man taun na man han, me hihatuts na turu katuun te la uaien i Jerusalem.
Ba töa katuun e rangate nen, “O Tsunono, e Sunahan e taguhe nou a topisa puku a katuun?”
Be Iesu e ranga palise nen me poeiena turu katuun ti ka gono meien, “Alimiou go torohana hatagalaiam bate sila moua tara tamana a tekteki. Taraha? Alia e ranga mera goulimiou, a katuun a parpara e torohanan tasur romana kaba ema antuna roui.
A katuun terena luma e takeina romana bate hapiliena a tamana. Ba limiou tena tuol mia romana ielesala bate ku miou bate poei miou, ‘O Tsunono, kalata berai lam a tamana!’ Kaba nonei e ranga palis ranou limiou romana bate poeiena, ‘Alia ema atei silegi ime te la muma limiou!’
Ba limiou temar ranga palis uamiou romana, ‘Alam u nou na ua gono meiou lö, na lö u hihatuts hasia tara taun i tamulam!’
Kaba nonei e pei lelena romana, ‘Alia ema atei silegi ime te la muma limiou. Laba namou lia, alimiou u katuun hobotora tara markato a omi!’
Alimiou e tare mou romana e Abraham ne Aisak na e Jekop na u propet hoboto te ka ria romana tara Nipepeito tere Sunahan, kaba limiou e lapo ba raria romana ielesala. Ba limiou te tabe hohomi koru miou romana bate kutu hangilngilike miou a liho milimiou.
U katuun e la romana rima i pal Iis, Ues, Not, na i Saut, batemi gum ria tara kannou tara Nipepeito tere Sunahan.
Hengoiam, u katuun papala ra i romana nori tena pan riou tara pöata, ba pala te panir i romana tena katuun papala riou!”
Nonei has tara pöata ba palair u Parasi e la rima me poeier tere Iesu, “Alö go la ban a han teka bate la uaiem tara tana han. Taraha? E Herot e ngilin atung hamate na noulö!”
Be Iesu e ranga palis ranen, “La mula batena ranga memiou Herot nonei a katuun a gamogamo, ‘Alia e tsuga ragou u liliahanei u omi na e kato haniga pouts ragou u katuun i romana na i mahö, ba u hatopisana u lan ba lia tena tuku goua tara han te la uagu lia.’
Alia go la noa hasia tara maroro i romana na i mahö na ielisa, batena butu goua i Jerusalem. Taraha? E ma niga nei tegi atung hamate menai a propet tara tana han, egina atung noahasia i Jerusalem.
“A tei Jerusalem, a tei Jerusalem! Alimiou e roron atung hamate ramiou u propet na e titi hatu ramiou u katunun raranga te hala mera mei e Sunahan i tamilimiou. A pöata a para tu ngilin gono mera mei lia limiou i tar bate hatongo kap ragou limiou, temar gono mera nei a keriou u tuna i kopina pakapakanen. Kaba limiou u rama iam!
Ba han i tamilimiou te kaka pukuna romana. Alia e ranga mera goulimiou, alimiou ema tatei tara lele moi lia e antunana te pei moa limiou, ‘A katuun te la nama tara solona a Tsunono ega sasaala!’”
Turu töa u Lan u Göagono, e Iesu ena nouia i luma tara töa katuun pan turu Parasi. Ba u katuun e taratara kap ner ta saha ka tego katoeien.
Na e kamei a töa katuun, a mounen na limanen e puku hapan koru me laua nama tere Iesu.
Be Iesu e rangata rena u tson hihatuts tara Lo na u Parasi me poeiena, “A Lo i tarara e haniga nena tegi kato haniga pouts menai a katuun turu Lan u Göagono, tsi e möa?”
Kaba nori ima ranga nai ta ka. Be Iesu e luena nonei a katuun, me kato haniga poutsenen nen me hala ba nanen.
Ba nonei e poeiena i taren, “Ga sanena ta töa i tamilimiou ega ka mei ta pien tson tsi ta bulmakau bate tsirukuna tara kioun ramun turu Lan u Göagono, e hana alimiou ema las sei pouts hase moien turu Lan u Göagono?”
Kaba nori ima ranga palise ii u harangata teka.
E Iesu e tarer u katuun ti la uama tara kannou teka i ngilin gum lasia turu gumgum tara pal kapan. Ba nonei e hala raneien u haharuei teka.
“Pöata te ngö mena nei lö a katuun tara kannouna tara hitöl, möa tuna gum ia turu gumgum turu tsunono. E möa. Alö ema atei silemi tegi ngö menai ta katuun te pan bala nanoulö.
Te markato tala uanouen teka, ba katunun hihanou, te ngö hoboto raiou limiou, te la nama romana bate poeiena i tamölö, ‘Alö go hale ii a makum teka a katuun pan ili.’ Ba lö te matsingolo tala mou batena gum moua tara makum turu katuun papala koru.
Kaba tega ngöeia ta katuun alö ba lö te lam tara kannou, ba lö tena gum mia tara makum turu katuun papala koru. Ba katuun te ngöe lalou lö te la nama romana bate ranga menoulö, ‘O hahikapien, alö gomi gum ia tara makum turu tsunono.’ Te markato uanen teka, ba lö te ka memou a solo pan i matar u katuun hoboto te nou gono merioulö.
Taraha? A katuun te hapanena a solonen e hala puteier romana. Na katuun te hala puteiena a solonen, nonei ena luena romana a solo pan.”
Be Iesu e poeiena tara katuun te ngö meraleien tara kannou, “A pöata te katoe mia lö a kannou, ba lö tema antunan ngö rami u hahikapien i tamölö, tsi u toulamölö, tsi u katuun i tamölö, tsi u katunun moni te atei sil remölö. Taraha? Nori e ngö hase riou lö romana tara kannou i taren bate hamatana poutse rioulö.
Pöata te katoe mia lö a kannou, ngöri u katuun ti möa ta ka, na u tuenrei omi, nu mou omi, na u matakiou.
Ba lö te sasaalam romana. Nori ema antunan hamatana poutse roui lö romana. Kaba e Sunahan e hamatane nou lö romana tara pöata te takei pouts ria u katuun u niga tara tou mate.”
A töa katuun te gum ia tara kannou e hengo a ka teka me poeiena tere Iesu, “A katuun tena nouna romana tara kannou tara Nipepeito tere Sunahan ega sasaala koru.”
Be Iesu e poeiena i tanen, “A töa katuun e kato a kannou pan, me ngö rena u katuun u para.
Tara pöata tara kannou, nonei e hatataalela a katunun kui i tanen egona tahul rema u katuun bate poeiena, ‘La muma, a pöata hamanasa tara kannou!’
Ba nori hoboto e ramar, me katoeier u mamana u mar ranga tegima la uaien tara kannou. A töa katuun e ranga mei a katunun kui, ‘Alia u holi a töa kui, na lia ena ngilin tara nagen. Alia e rangate goulö, alö go haniga tegoma la uai lia.’
Ba tai e poeiena, ‘Alia u holi a maloto a bulmakau, na lia ena ngilin torohana ragen. Alia e rangate goulö, alö go haniga tegoma la uai lia.’
Ba tai e poeiena, ‘Alia e hagou hitöl gi, nonei tema antunan la megi lia.’
Ba katunun kui e la poutsuna mena hateie nei a tsunono i tanen a manka teka. Ba torina a tsunono e si koruna me poeiena tara katunun kui i tanen, ‘Hasesei boroboro uu tara man maroro a man kapan na tara maroro a man tetenei iahana taun teka. Ba lö tena lu ramuma u katuun ti möa ta ka, na u tuenrei omi, nu matakiou, na u mou omi, ba lö temi piou ramien i luma i tar.’ Ba katunun kui ena markato has uana teka.
E ma manasai ba nonei emi poeiena tara tsunono i tanen, ‘O tsunono, alia e katoe gula a ka te ranga namula lö, kaba a kannou e antuna hasina, a palai gi la noama.’
Ba tsunono e poeiena i tanen, ‘La tala uu tara man maroro pan na man maroro a man tetenei ielesala tara taun, ba lö te las mera mumei u katuun tara kannou. Alia e ngilegu a luma i tar ega saputu.
Alia e hateie goulö, e möa ta töa turu katuun ti ngö mam rela tegimi nouia romana tara kannou i tar!’”
A katuun a parpara koru i tataala gono mei e Iesu. Ba nonei e habiritsina me poeiena i taren, “A katuun te la uanama i tar ega ngil bala korue ioulia, na u ngil teka ega pan balein u ngil i tanen temar ngil mena neien e tamanen ne tsinanen na tahol i tanen na galapien i tanen, na u toulanen na u hahinanen na nonei has. Te möa nen, nonei ema antunan katunun tsitsilo uanei i tar.
<range>
Esi tema antunan söata nanei a kuruse i tanen ema antunan katunun tsitsilo uanei i tar.
Tega hakats naia ta töa i tamilimiou tega kui menaien ta luma ta pia, nonei e ha nou? Nonei e gum mam bunou bate hakats nena a lahisa moni te antunenou a luma teka. Ba nonei te hakats has nanou tega antuna uu a moni tega hakapa meien a luma.
Te möanen, nonei e tanie nou a luma, ba nonei tema antunan hakape noien. Ba eresi te tarer a ka teka te gol sile ren romana bate poeier, ‘A katuun teka e hatanian hatakei a luma, kaba ema antunan hakapa naneien!’
<range>
“Na sanena ta töa ta king ega katsin la gono mei u 10,000 tara soldia i tanen, batena hiatatung gono mena a tana king tega ka mei u 20,000 tara soldia, ba nonei te gum mam buna bate hakats nena tega tagala hantuna uaien.
Tema antuna neien, ba nonei te hala nena u katunun raranga i tanen bate la kap ner a tana king tara pöata te lehana noa nen, ba nonei te rangata nena tegi antunan hiakaka haniga pouts uaien.
Na e markato has uana iesana i tamilimiou a man tötöa. Alö go tula ban a mamanaka te ka memölö. Te möa nen, alö ema antunan katunun tsitsilo uamoi i tar.”
Be Iesu e poeiena, “U sol e nigana, kaba te taia na a nimal i tanen, e möa lel ta maroro tegi kato haniga pouts menaien.
U mar sol teka ema antunan taguhu nanei u tsiktsiki tsi a man kaan leba tara kui. Ara e tatei kato baba tuun las naren. A katuun te ka mena u talingan hengo ega hengo!”
U katunun lulu takis u parpara na palair u katuun u omi i lama memi hahengo ria tere Iesu.
Ba u Parasi na u tson hihatuts tara Lo e ranga haraharaha ner e Iesu me poeier, “A katuun teka e kapiena rena u katuun u omi na e nou gono has mera nen!”
Be Iesu e hatei ra neien u haharuei teka, “Tego ka meia ta töa i tamilimiou a 100 tara sipsip ba töa i taren te taiana, gaha tega katoeien? Nonei ga la bar a 99 sipsip tara makum te ka rien batena sakiena a sipsip te taia, e antunana tego sabe pouts menaien.
<range>
Pöata tena sabe poutse nen a sipsip te taia, ba nonei te sasaala koruna bate hopöe nen i halahalanen.
Ba nonei te söata pouts mena neien i han batena ngö gögono rena u hahikapien i tanen na u katuun te sukusukur bate poeiena i taren, ‘Sasaala gono memoulia. Taraha? Alia u sabe poutsi a sipsip i tar te taia!’”
Be Iesu e poeiena, “Na lia e ranga mera goulimiou, e markato has uana iesana, i Kolö e sasaala koru has meriou a töa katuun a omi te palis ba nena a man markato a man omi i tanen. Na nisasaala teka e pan bala nanou a markato te sasaala mena rouien a 99 tara katuun a niga.”
Be Iesu e poeiena, “Ga sanena ta töa ta tahol ga ka mei a maloto a silva moni ba töa te tiana, ga nonei e katoe nou aha? Nonei ega hakulupi u lam, bate sasaloena a luma i tanen, bate tara haniga koruna tara mamana makum, e antunana tego sabe pouts menaien a moni.
Pöata te sabe poutse nouen a moni, ba nonei te ngö gögono rena u hahikapien i tanen na u katuun te sukusukur bate poeiena, ‘Sasaala gono memoulia. Taraha? Alia e sabe poutse gula a moni tu hatie lia.’”
Be Iesu e poeiena, “Na lia e ranga mera goulimiou, e markato has uana iesana, u angelo tere Sunahan e sasaala koru has meriou a töa katuun a omi te palis banena a man markato a man omi i tanen.”
Be Iesu e poeiena, “A töa katuun e ka mei a huol a pien tson i tanen.
Ba hahuoluna a pien e ranga mena e tamanen me poeiena, ‘O Tamar, alö go hale mei lia a manka tu hopö kap bei lö alia ba lia te pile peisa nagen.’ Be tamanen e lu kaakata talena a manka i tanen me hala raneien a huol a pien tson i tanen.
Ema mala pina koru ii ba hahuolina a pien te hahol nena a mamanaka hoboto i tanen me luena a moni me la uana tara han i lehana. Ba nonei ena hakapa pinopinoena a moni i tanen tara man markato a man omi te katoeien.
Nonei e hihol ba hakapein a man moni hoboto i tanen, ba pan nen a bes e butu hobotona tara han te ka ien, nonei ema ka lel tala mei ta ka.
Ba nonei ena kuina tara töa katununa tara han teka. Ba katuun teka e hala mena neien tara makum te kaia a heis poum i tanen, ba nonei ena taratara kap rena u poum.
Nonei e bes koru na kannou tena hanou raien u poum e tara hanigan töa. Kaba e möa ta katuun tega haleien ta ka.
“Ba pöata te talesala sil poutseia u hakats i tanen a manka te katoeien, ba nonei e poeiena, ‘U katunun kui tere tamar e ka mer a kannou a para, kaba lia e ka gia teka bate mate koru megu a bes!
Alia e takei gou bate la pouts uagou tere tamar ba lia tena pei gou, O Tamar, alia u kato homi ia i matana e Sunahan na i tamölö.
Ema antuna len tale nei alia egi ngö lelei a pien i tamölö. Alö go kato here namei lia a katunun kui i tamölö.’
Ba nonei e takeina me la uana tere tamanen. “Nonei e ka noaia i lehana be tamanen e tara sabie nen me taatagi koru nanen. Ba nonei e piata uana i tanen mena lukute nen me taatagi koru nanen.
Ba pien tson e poeiena i tanen, ‘O Tamar, alia u kato homi ia i matana e Sunahan na i tamölö. Ema antuna tale nei alia gi ngö lelei a pien i tamölö.’
Kaba e tamanen e pei turu katunun kui i tanen, ‘Lue muma u hasobö u niga batemi hasoge mien. Hasesei iam! Ba limiou te hasogo hase miou a ring a goul i kabelenen na u sendol i mounen!
Na lue muma a tunan bulmakau a pan haniga koru batemi nase men, ba ra te katoera a kannou pan bate sasaalara.
Taraha? A pien tson i tar e here ii a katuun te mate, kaba e töatöa poutsuna. Nonei e tia me butu pouts nama.’ Ba nori e tanian nou talar me sasaalar.
“Turu lan teka a pien tson a hamua e ka noa ma i kui. Ba nonei e gala uanama i han me hengoena u katuun i köma bate sani ria i luma.
Ba nonei e ngöena a töa katunun kui me poeiena, ‘Aha te sasaala mer u katuun?’
Ba katunun kui e poeiena i tanen, ‘E toulamölö e tuku pouts lala na e tamamölö e kato hamate hakape lala a tunan bulmakau a bokoko. Taraha? Nonei e lu poutse lala a pien tson i tanen na nonei e niga noa hasina.’
Kaba pien a hamua e raharaha koru me raman tasuna. Be tamanen e lakasa nama me ranga hatamina i tanen.
Ba nonei e ranga palisena e tamanen me poeiena, ‘Alia u kui hatagala koruia i tamölö turu mamanu hiningal, na lia u mamala hipus nai u ranga i tamölö. Kaba lö u mamala hale ii lia ta töa ta tunan meme tego nou gono mei lia a man hikapien i tar.
Kaba a pien tson i tamölö teka e ba pinopino naia a moni i tamölö turu touhaliou ri maroro! Kaba pöata te la pouts uana men i han, ba lö te kato hamate bemien a tunan bulmakau a bokoko!’
Be tamanen e poeiena i tanen, ‘A tsi pien i tar, alö e ka gono nitöa memou lia, na mamanaka hoboto i tar emu manka has lö.
Aragi sasaala bate masa korura. Taraha? E toulamölö e here ii a katuun te mate, kaba e töatöa poutsuna! Nonei e tia kaba e la poutsuma!’”
E Iesu e pei turu katunun tsitsilo i tanen, “A töa tson moni e ka mei a tson pepeitokap i tanen. Ba tana katuun e hateiena a tson moni, ‘A tson pepeitokap i tamölö e kato baba tuun nena a moni i tamölö!’
Ba nonei a katuun pan e ngöena a tson pepeitokap i tanen me poeiena, ‘Alia e hengo negu a saha ka te katoe mölö? Alö gona koloti tu raranga te hatei noi lia ti mar pepeitokap menai lö a manka i tar. Taraha? Alö ema tson pepeito kap lel uamou ii tar.’
“Ba tson pepeitokap e mar hakats uana teka, ‘A tsunono i tar e tsuge noa lia tara toukui i tar. Gaha tego kati lia? Alia ema tagala hantunagi tego kaho menai a holö, na lia e matsingolon singo tuun lanegu ta moni.
Bara, alia e atei silegu aha te katoe gou lia! Na tego kato menai lia a ka teka, ba u katuun te lu menari lia turu luma i taren tara pöata tega tsugeia lia a tsunono i tar tara toukuin pepeitokap.’
Ba tson pepeito e ngö gögono rena u katuun ti ka mei a haroho tara tsunono i tanen. Ba nonei e rangatena a katuun tutuun, ‘A lahisa tu harohen lö tara tsunono i tar?’
Ba nonei e ranga palis uana i tanen, ‘A 100 taram uelin olip.’ Ba tson pepeito e poeiena, ‘U pepa teka e ka mena u hihase i tamölö. Gum boroboro ba lö te koloto nem u 50.’
Ba tson pepeitokap e rangata lel na tara tai, ‘A lahisa tu harohen lö?’ Ba nonei e ranga palisina me poeiena i tanen, ‘A 100 bek palaua.’ Ba tson pepeito kap e poeiena, ‘U pepa turu hihase i tamölö teka. Alö go kolotein u 80.’
Ba tsunono tara tson pepeitokap e hengo nena a ka teka me ranga sesei koru nanen. ‘Nonei a tson pepeitokap a atein gamo koru.’ U katunura i romana e atein gamo koru rer u katuun, na tara markato teka nori e atei saluhe raier u katunura turu ualesala.”
Be Iesu e poeiena, “Na lia e ranga mera goulimiou, alimiou go lueiam a moni i tamilimiou bate taguhu ramiou u katuun ba nori te kapiena rariou limiou. A moni e taia nou romana, kaba pöata te mate moa limiou, ba limiou te ngö mera roi i Kolö.
A katuun te taratara kap haniga nena a manka man tetenei e taratara kap haniga has nena romana a manka man kapan. Na a katuun te kui hagamona tara manka man tetenei e kui hagamo hasna romana tara manka man kapan.
Sanena limiou goma taratara kap haniga nami a manka na i puta teka, gesi te hataratara kap ranei romana limiou a manka man niga hamana? E möa tala.
Na sanena limiou goma taratara kap haniga nami a manka tara tana katuun, gesi te hala ranei romana limiou a manka hamatskö i tamilimiou? E möa has.
“E möa ta katunun kui tega antunan kui bei a huol a tsunono. Nonei e ngile nou a töa bate rama nanou a tai. Tsi, nonei e karous nanou a töa bate hengo hanigeiena a tai. Alimiou ema antunan hatsunonemi e Sunahan na moni.”
U Parasi i hengoe a manka teka, ba nori e ranga hahakos ria tere Iesu. Taraha? Nori i ngil korui a moni.
Be Iesu e poeiena i taren, “Alimiou e kato here nami a peisa milimiou u katuun u niga i matar u katuun, kaba e Sunahan e atei silena u hakhakats i tamilimiou e omina. Taraha? A ka te panna i matar u katuun e here nei a ka pinopino i matana e Sunahan.
“A Lo tere Mosis na u nikoloto turu propet e tagala hantunaia tara pöata tere Jon a Tsonun Baptais. Kaba tara pöata tere Jon te noana i romana, u Bulungana u Niga tara Nipepeito tere Sunahan i hatei lan, ba u katuun hoboto e tagala sil koruer tegi tasu uaien.
U kolö na u puta e antunan tia nou romana, kaba a tsi töa a tsi makum tara Lo ema antunan tia noi.
A tson te pekoena a hitöl i tanen bate tölena tana tahol, nonei e tsikolona. Na tson te tölena a tahol te peko mami a hitöl i tanen, nonei e tsikolo hasina.”
Be Iesu e poeiena, “A töa tson moni e roron hasei u hasobö te ka mei a hihol pan, na nonei e noui a kannou a niga turu mamanu lan.
Na töa katuun te möa ta ka a solonen e Lasarus i roron hopöeia i rehina tamana tara ololo i matana luma tara tson moni teka. A peisanen e saputi a pi.
Nonei e matesil korui tega nou hamasul meien a matsi nouba te rusia turu tebol tara tson moni. Ba u muki temi ramram has ria turu pi i tanen.
Ba katuun teka e matena, ba u angelo e söate ren mena hagume rien i rehina e Abraham. Na tson moni e mate has me kaho ner.
Nonei ena sagohi a kamits pan i hel, ba nonei e tara seina me tarena e Abraham i lehana, ne Lasarus e kaia i rehinen.
Ba tson moni e kuna me poeiena, ‘O Tamar, O Abraham, alö go taatagi namou lia! Alö go hala nema e Lasarus ba nonei te hapuluse nama a kopuluna a kabelenen turu ramun batemi haboutena a miar. Taraha? Alia e sagohegu a kamits pan koru turu tula teka!’
Be Abraham e poeiena, ‘A tsi pien, alö go hakats pouts hasiin a pöata tu töatöa noaia lö i puta. Alö u lu nitöan a mamanaka a niga i tamölö i puta, be Lasarus te luena a mamanaka a omi. Kaba i romana nonei e ka haniga talana teka ba lö te sagohem a kamits.
Na tana ka, a töa pannen a sia e ka kap ranou ra. Eresi te karia tara pala teka ema antunan aroho ri, na eresi te karia tara pala i tamölö ema antunan aroho has uarumei i tamulam.’
“Ba tson moni e poeiena, ‘E noahasina, o Tamar, kaba alia e ranga hataatagi koru megou lö tego tula menai lö e Lasarus tara luma tere tamar te ka ria a tolima a toular. Ba nonei tena ranga hatagala mera nen, egi hanei sil nori e namots la has uarima tara hanin kamits teka!’
<range>
Be Abraham e poeiena, ‘Nori e ka mer a man buku te koloti e Mosis na u propet. A man toulamölö ena tatei hengoe ria u raranga i taren.’
Ba tson moni e poeiena, ‘O Tamar, e möa tegi kato menaien romana a ka teka. Kaba tega töatöa poutsia a katuun te mate bate la uana i taren, ba nori te töan hakape riou a man markato a man omi i taren.’
Be Abraham e poeiena i tanen, ‘Tema hengoe roien u raranga tere Mosis na turu propet, nori ema hengo hase roi a katuun te mate bate töatöa poutsuna!’”
Be Iesu e poeiena turu katunun tsitsilo i tanen, “Mamanaka a omi e roron las rena u katuun bate kato homir, kaba a nomi pan e butu noua romana tara katuun te las mena a katuun tara tou hiamus!
Kaba tega kato homieia ta katuun ta töa tara galapien teka te hamana uaier i tar ba pien te kato homina, e niga balana tegi kits menai ta hatu pan i totongolona a katuun teka batena harukue ria i loul!
Alimiou go tara kap haniga naiam a peisa milimiou. “Sanena tega kato homia a hahatoulana i tamölö, alö go ranga hapiou meien. Na tega palis ba naien a markato a omi i torinen, ba lö te hapolasa ba nem a markato a omi i tanen.
Te kato homi nen i tamölö tara tohit a pöata turu töa u lan, ba nonei te la uanama i tamölö tara tohit has a pöata bate poeiena, ‘Alia e palis ba negu a markato a omi i tar,’ ba lö te hapolasa hasem a markato a omi te katoeien.”
Bu Aposol e poeier tara Tsunono, “Alö go kato hapane iema u nihamana i tamulam.”
Ba Tsunono e ranga palisina me poeiena, “A ngalin mastet e tetenei koruna, kaba e habutena a kaan leba te pan soköna. U nihamana e markato has uana iesana. Noahasina te tetenei koruna u nihamana i tamilimiou, alimiou e tatei ranga noa has mia turu ruei teka bate poeiemiou, ‘Alö go takalapama batena taleba pouts moua i tasi,’ ba nonei te kukute hase nou u ranga i tamilimiou!”
Be Iesu e ranga lenina me poeiena, “Sanena ta töa i tamilimiou ega ka mei ta tsonun kui bate tara kap nena a kui tsi u sipsip, ba tara pöata tega la uamen i han, ga lö e tatei mar ranga has uaiem teka, ‘Mi nou sokö tala’?
E möa koru! Alö e tatei poeiem i tanen, ‘Alö go nas bema a kannou i tar, bate hapousem u labalaban nas balö te söate muma a kannou i tar bate mi hahalosom, balia te nou bugu. Ba lö te töan nou moto mou.’
A tsunono e haniga hase nou a tsonun kui tega kukute tuun menaien u ranga i tanen? E möa.
Na e markato has uana iesana i tamilimiou. Pöata te hakape mia limiou a manka ti ranga merai limiou tego katoeiam limiou, alimiou goma ngilemi tegi hapan merai limiou. Taraha? Alimiou u kato talaseiam a toukui ti hopö kap merai limiou.”
Pöata te la uu e Iesu i Jerusalem, nonei e silaia tara maroro i gusuna man provins i Samaria na i Galili.
Nonei e tukuia tara töa han, ba maloto a katuun a toba e sabie ren. Nori i tuol ia i lehana me kur, “O Iesu! Tsunono! Alö go taatagi ramou lam!”
<range>
Be Iesu e tara ranen me poeiena i taren, “La mula, ba limiou tena hatara namiou a peisa milimiou turu pris.” Ba pöata ti la noaien i maroro, ba peisaren e gogosona!
Kaba a töa i taren e tara sabi te gogoso uaien me habirits poutsina me ranga hapanina te hatsunono menaien e Sunahan.
Ba nonei e tuhopö nena i mouna e Iesu me haniga uana i tanen. A katuun teka a toun Samaria.
Be Iesu e rangatana, “Alia e kato haniga pouts regula a maloto a katuun. Ga ime te ka ria a tosie?
E möa ta taina ta katuun tega kopisima batemi soloseiena e Sunahan, a töa puku lasi teka a katununa tara tana han?”
Be Iesu e poeiena i tanen, “Takei, balö te lam. A nihamana i tamölö te kato haniga poutse lalou lö.”
A palair u Parasi i rangati e Iesu a pöata tega butuma romana a Nipepeito tere Sunahan. Be Iesu e ranga palis ranen me poeiena, “A Nipepeito tere Sunahan ema tatei mar butu uana mei romana tegi tara menaien.
E möa ta töa tega poeiou romana, ‘Tara, a Nipepeito tere Sunahan teka’ tsi, ‘Nonei ili!’ E möa. A nipepeito tere Sunahan e kana i torimilimiou.”
Be Iesu e poeiena turu katunun tsitsilo, “E ka menou a pöata i murimuri te ngilin tara koru namoia limiou alia turu töa u lan, alia tu butun Katunuma, kaba alimiou ema tare moi lia.
U katuun e poeier romana i tamilimiou, ‘Taraiam, nonei te kanama ili’ tsi, ‘Nonei teka!’ Kaba limiou goma tatei kukute ramien.
Pöata te kulupuna u köasi, u kanaha e roron alesala uana tara mamana makum i kolö. Na e markato has uana romana iesana tara pöata te butu pouts guma lia romana, Alia tu butun Katunuma.
Kaba alia ego sagoho mam bi a kamits a para. Ba u katunura i romana te tori tsuga nariou lia.
A pöata te la pouts guma lia romana e markato has uana romana te kato uu a pöata tere Noa i manasa.
Tara man lan i mam turu uolo pan, u katuun i nou me uar me hitölur, me noana turu lan te tasuia e Noa tara tolaala. Ba u uolo pan e la nama me atung hamate hobotontöa rena u katuun.
Na e markato has uana romana te markato uu a pöata tere Lot. U katuun i nou me uar, me hiholur me haholur, me lebar a man kui me hatakeier u luma.
Kaba turu lan te laba naia e Lot a taun i Sodom, bu tula u ahiil e rus here namei a langits i kolö me kato hamate rena u katuun hoboto.
Na e markato has uana romana teka tara pöata te butu pouts guma romana lia, Alia tu butun Katunuma.
“I murina nonei turu lan teka, ta katuun tega kaia i oluna a luma e goma koul ii bate tasuna batena luena a manka i tanen. Na katuun has te kana romana tara kui i tanen ema tatei kopis uana mei romana i luma i tanen.
Hakats kopis naiam a ka a omi te butuia tara tahol tere Lot.
A katuun te peits nena a nitöatöa i tanen ena hatie nen romana. Kaba a katuun te hataia sile nei a nitöatöa i tanen te ngil mena neien lia, nonei ena sabie nen romana.
Alia e ranga mera goulimiou, nonei tara pöata i murimuri a huol a katuun te soho gono ria romana tara töa inana tara bong. A töa e luba ner romana ba tai te kakana.
A huol a tahol e kono hoboter romana a kannou. A töa e luba ner romana ba tai te kakana.
A huol a tson e kui ria romana i kui. A töa e luba ner romana ba tai te kakana.”
Ba u katunun tsitsilo e rangate ren, “O Tsunono, ime tena butu noua a manka teka?” Be Iesu e ranga palisina, “A makum te kana u tuenrei u mate, nonei a makum te gonogono ria u apena te nounouer a ka a koreme.”
Be Iesu e hatei ranei u katunun tsitsilo u haharuei teka, u hihatutsuna tegi singo nitöa uaien tere Sunahan batema sökanari.
Ba nonei e ranga mera nen, “Tara töa taun, a tsonun ona e ka. A katuun teka ema tatei matoute ii e Sunahan nema tara marei has rai u katuun.
A töa tahol a amoaba e kaia tara taun teka e roron lala uu i tanen bate poeiena, ‘A katuun te paköe noulia e ngilin kato homie noulia. Alö go taguhe moulia.’
A katuun pan teka ema mala hengo koru ii tara pöata a ngangaha koru, kaba i murinen ba nonei e poeiena i tanen pouts, ‘Alia ema matoutegi e Sunahan, na lia ema tara marei has ragi u katuun.
Kaba tahol a amoaba teka emi roron ranga nitöana. Bara, alia e taguhe goien turu kout. Taraha? Nonei e namots la nitöa nama bate kato hasökanena a peisar.’”
Ba Tsunono e ranga lenina me poeiena, “Alimiou go hengoeiam u raranga te kati a tsonun ona a omi teka.
Ga e Sunahan ema taguhu ranoui romana u katuun hamatskö i tanen te singo nitöa uaier i tanen tara lan na bong? Nonei e taguhu boroboro koru ranouen batema antunan hahaloso nei.
Alia e ranga meragou limiou, nonei e kato hakapa boroboro tune nou u kout i taren. Kaba pöata te la pouts guma lia romana i puta, alia tu butun Katunuma, alia e sabe has ragou u katuun te hamanar?”
E Iesu e hatei hasiin u haharuei teka turu katuun ti pei nori te matskör bate sigala raier a palair u katuun.
Ba nonei e poeiena, “A huol a katuun i sei uu tara Luman Lotu Pan mena singor. A töa a Parasi, na tai a lulu takis.
A Parasi e tuol pepeisa me mar singo uana teka, ‘O Sunahan, alia e haniga uagu i tamölö te namala kato homi uagi lia te kato uaier a palair u katuun. Alia ema kopkop gi, nema gamogamo gi, nema tsikolo gi. Na lia ema kato homi has uagi te markato uana a lulu takis i tioum.
Turu huol u lan iahana u mamanu wik alia e roron agono negu a kannou, na tara moni i tar alia e roron hale gilö a hamalotona a makum.’
Kaba a tson lulu takis e tuol ma i lehana me tötöroköna. Ba nonei e mukumukeiena a lumlumanen te taatagi uaien me poeiena, ‘O Sunahan, alö go taatagi namoulia a katuun a omi.’”
Be Iesu e poeiena, “Alia e ranga mera goulimiou, a katuun teka te matsköna i matana e Sunahan tara pöata te la pouts uaien i han, kaba a Parasi e möa. A katuun te hala seiena a peisanen ena hala putei riou. Na katuun te hala puteiena a peisanen ena hala seie riou.”
U katuun e mi piou raia a galapien u göama tere Iesu ba nonei e sebele ranen. Ba u katunun tsitsilo e tarer a ka teka me ranga hapiou raren.
Kaba e Iesu e ngö merai a galapien i tanen me poeiena turu katunun tsitsilo, “Haka raiam a galapien egi la uama i tar. E möa tego hapiou mera mien limiou. Taraha? A Nipepeito tere Sunahan e ka uana turu mar katuun teka.
Alia e hatei hamana ragou limiou, a katuun tema hengo hanige nei u raranga tere Sunahan temar hengo haniga uana a pien, nonei ema antunan tasu noi tara Nipepeito tere Sunahan.”
Ba töa katuun pan turu Jiu e rangatena e Iesu, “O Tson Hihatuts a niga, aha tego kati lia bate luegou a nitöatöa te ka nitöana?”
Be Iesu e ranga palis uana i tanen, “Aha te ngö sile milö alia a katuun a niga? E Sunahan lasi te nigana.
Alö e atei silem a man lo tere Sunahan. Hena: ‘Alö goma tsikolo ii. Alö goma hipuli ii. Alö goma kop ii. Alö goma gamogamo ii. Alö go hapani e tamamölö na e tsinamölö.’”
Ba katuun e poeiena, “Alia u kukuti a man lo teka e taniama tu tetenei noa ma lia.”
Pöata te hengoeia e Iesu a ka teka, ba nonei e poeiena i tanen, “A töa patu a ka tego kati lö. Alö go haholin a manka hoboto i tamölö bate hala rami u katuun ti möa ta ka. Ba lö te ka memou romana a mamanaka a niga i Kolö. Ba lö te töan kukutie mumou lia.”
Kaba pöata te hengo naia a katuun a ka teka, ba nonei e tara hataatagi koruna. Taraha? Nonei e ka mei a moni a parpara koru.
E Iesu e tari te taatagi uaien me poeiena, “U katunura tara moni e ka mer romana a toukui pan tegi tahongo uaien tara Nipepeito tere Sunahan!
E palpal koruna tega tasu uu a katunun moni tara Nipepeito tere Sunahan, temar palpal has uana a kemol te katsin sipina tara tabutu tara salum.”
Ba u katuun ti hengo e rangatar, “Gesi len te antunan tasuna?”
Be Iesu e ranga palisina, “A ka tema antunan kato nanei a katuun e Sunahan e antunan kato nanen.”
Be Pita e poeiena, “Tara! Alam u laba nema a han i tamulam me kukutie mumoulö.”
Be Iesu e poeiena i taren, “Alia e ranga hamana mera goulimiou, a katuun te kato hatagala silena a Nipepeito tere Sunahan bate laba nena a luma i tanen tsi a tahol i tanen tsi u hatoulana i tanen tsi e tamanen tsi e tsinanen tsi a galapien i tanen, nonei e luena romana a ka a para koru lel tara mankana i romana, bate lu hase nou a nitöatöa te ka nitöana tara man pöata te la nama.”
<range>
Be Iesu e lu halhal rena a maloto na huol a katunun tsitsilo i tanen me poeiena, “Hengoiam! Ara e la uara i Jerusalem, na mamanaka ti kolotein u propet tega butuia i tar e butu hamana noua i Jerusalem.
Taraha? Alia ena hala naroua turu katuun tema Jiu ri, ba nori te hahakos ria romana i tar bate kato hohomie riou lia bate kahus has nariou lia.
Nori e lahuse riou lia romana bate atung hamate riou lia. Kaba turu hatopisana u lan ba lia te takei pouts gou.”
Kaba u katunun tsitsilo ima atei sile ii a manka teka. A mouna u raranga teka i hamous ba raien, na nori ima atei sile ii a ka te rangein e Iesu.
Pöata te sukusukuia e Iesu tara taun i Jeriko, a töa katuun a matakiou e gum ia i rehina a maroro bate singo la nena ta moni.
Pöata te hengoeien ti la karasa uu katuun u parpara koru ba nonei e rangatana, “Aha teka?”
Ba u katuun e ranga uaier i tanen, “E Iesu na i Nasaret te la karasana.”
Ba nonei e kuna, “O Iesu! A hatutubunei tere Devit! Alö go taatagi namoulia!”
Ba u katuun ti mam e raharahe ren me poeier, “Alö go kakamoto!” Kaba nonei e ku hapan koru lel, “A hatutubunei tere Devit! Alö go taatagi namoulia!”
Be Iesu e tuoluna me ranga nena a katuun a matakiou egimi piou naia i tanen. Pöata te la hasusuku men, be Iesu e rangate nen, “Aha te ngile mölö tego kato bei lia alö?” Ba nonei e ranga palisina, “O Tsunono, alia e ngilin taragu.”
<range>
Be Iesu e poeiena i tanen, “Bara, alö go tara pouts! A nihamana i tamölö te kato haniga poutse noulö.”
Ba nonei tara tsi pöata puku has teka ba nonei e tara poutsuna, me kukutiena e Iesu me haniga uana tere Sunahan. Ba pöata ti tareia u katuun a ka teka, ba nori e soloseier e Sunahan.
E Iesu e la silaia iahana taun i Jeriko me la sokö uana i hapala.
Na töa katuun a solonen e Sakias a tson mammam turu katunun lulu takis, nonei e ka has mei a moni a parpara.
Nonei e ngilin tari e Iesu, kaba nonei e makmakum koru mema antunan tara na neien taraha, a katuun a parpara koru.
Ba nonei e piata mam rena u katuun mena seina turu ruein fik u pannen tego tara menaien e Iesu. Nonei e atei sil e Iesu ega sila ma tara makum teka.
Pöata te butuia e Iesu tara makum te kaien ba nonei e tara seina me poeiena tere Sakias, “O Sakias, koul boroboroma. Alia ena ka goua i luma i tamölö i romana.”
Be Sakias e koul boroborona me peigi mena nei e Iesu i luma i tanen me sasaala koruna.
Ba u katuun ti tari a ka teka e tanian ranga haraharaha hobotor, “A katuun teka ena kana tara luma tara katuun a omi!”
Be Sakias e tuoluna me poeiena tere Iesu, “O Tsunono! Alia e hala kata hamanasa nagou a manka i tar turu katuun ti möa ta ka! Na tu hagamo naia lia ta ka tara tana katuun, alia e palis poutse goen a tohats a pöata!”
Be Iesu e poeiena i tanen, “I romana e Sunahan e lu pouts hakapa ralala u katuun tara luma teka. Taraha? Alö e mar hamana uaiem temar hamana uu e Abraham.
Na lia tu butun Katunuma u la silema tegomi sake merai u katuun ti taia bate lu pouts ragen.”
Pöata ti hahengo nouaia u katuun tere Iesu, be Iesu e ranga nena u haharuei teka. Taraha, Nonei e susuku hakapaia i Jerusalem, na nori i hakatsin a Nipepeito tere Sunahan e katsin butu hamanasa.
Ba nonei e poeiena, “A töa katuun pan e katsin la uu tara han i lehana tegina haking menaien me la pouts uanama i han.
Kaba i mam te laien, ba nonei e ngö gögono rena a maloto a katunun kui i tanen me hala raneien a maloto a maina moni. Ba nonei e ranga mera nen, ‘Alimiou e kui memou a moni teka e popona tena la pouts guma romana lia.’
Kaba palair u katuun tara han i tanen i tori homi koru naien, ba nori e hakukutie lila u katunun sösöata ranga egina rangaia tara han te kaien, ‘Alam e rama nem a katuun teka ega king raiou lam.’ Kaba nonei ena butun king noa has.
“Ba katuun pan teka tina hakingi e kopis pouts nama. Pöata te tuku poutsien i han ba nonei e hangö gögono rena u katunun kui i tanen te hala raien a moni egi butu hoboto uama i matanen ba nonei te sakiena a lahisa moni ti lueien.
Ba katunun kui tutuun e la nama me poeiena, ‘O tsunono, alö u halei lia a töa maina moni, na lia u lu leli a tana maloto a maina moni tara moni tu halei lö alia!’
Ba katuun pan e poeiena i tanen, ‘Alö u kato haniga. Alö a katunun kui a niga! Alö u tara kap haniga korur a manka man tetenei. Ba lia te hale goi lö a nitsunono ba lö te tara kap nem a maloto a taun!’
Ba hahuoluna katunun kui e la nama me poeiena, ‘O Tsunono, alia u lu leli a tana tolima maina moni tara moni tu hala nilö.’
Ba katuun pan e poeiena i tanen, ‘Alö e tsunono nem romana a tolima taun.’
Ba tana katunun kui e la nama me poeiena, ‘O Tsunono, a maina moni i tamölö teka. Alia u hamouseien tara makumun labalaba.
Alia u matouteiou lö. Taraha? Alö e roron hakui hatagala koru rem u katunun kui i tamölö. Na lö e roron luem a hihol tara toukui tara palair u katuun.’
Ba katuun pan e poeiena i tanen, ‘Alö a katunun kui a omi! Alia e kout megoi lö a man ranga pouts i tamölö! Alö e atei silem alia e roron hakui hatagala koru regu u katuun, na lia e roron lu hasegu a hihol tara toukui tara tana katuun.
Gaha tu ma haka naialö ta moni i tar tara luman moni, ba lia te tatei lu pouts gono megien ta tana ta moni tara pöata tego kopis pouts malia?’
Ba katuun pan e poeiena tara pala ti tuol hasukusuku, ‘Luba nami a katuun teka a maina moni bate halemi a katunun kui te ka mena a maloto a maina moni.’
Ba nori e poeier i tanen, ‘O Tsunono, nonei e ka has mena a maloto a maina moni!’
Ba nonei e ranga palisina, ‘Alia e ranga mera goulimiou, a katuun te ka mena a huhua tara toukui i tanen e hala hase roui a maroro tega kui menaien ta huhua lel. Kaba katuun te möa ta huhua tara toukui i tanen e luba noa has naroui a matsi ka pinopino te ka menen.
Na nori u pakö i tar te rama ner tego king meraien lia, lu mera mumei teka bate atung hamate ramen i matar!’”
E Iesu e mar ranga uu teka me mam rena u katuun i tanen me la sei uana i Jerusalem.
Nonei e la hasukusukuia tara man han i Betpats na i Betani ti kaia i rehina u Pokus tara Ruein Olip, ba nonei e hamam rena a huol a katunun tsitsilo.
Me poeiena i taren, “Alimiou go la uamula tara han te ka nama ili, ba pöata tena tuku moa limiou ba limiou tena sabie mou a töa rongki a hitots ti kits kapiin na ti mamala osa noaia. Ba limiou te purese mumen batemi piou namen teka.
Te rangata noua ta katuun, ‘Aha te purese sile mien limiou,’ ba limiou te hatei men, ‘A Tsunono e ngile namen.’”
Ba huol a katuun e lar mena sabier a mamanaka e marka has uu temar ranga uala e Iesu.
Tara pöata ti pureseien a rongki ba u katuun terera rongki e poeier i taren, “Aha te purese sile milimiou a rongki?”
Ba nori e ranga palisir me poeier, “A Tsunono e ngile namen.”
Ba nori e mi piou naria a rongki tere Iesu me haholase ria a man hasobö pan i taren tara rongki me hose ria e Iesu i tanen.
Pöata te osaia e Iesu tara rongki ba rongki e tataala menen, ba u katuun e haholaseier a man hasobö pan i taren tara kalana.
Ba pöata te tukuien tara maroro te la puta uu turu Pokus tara Ruein Olip te kaia i rehina i Jerusalem, ba u katuun u parpara koru i tanen e tanian köma hapan uaier tere Sunahan me solosei merien a man mirakol ti tareien.
Ba nori e poeier: “Kalaleiam a king te la menama a solo tara Tsunono! A masalohana ega kaia i Kolö, na solona e Sunahan ega pan koru!”
Ba palair u Parasi i gusur u katuun e poeier tere Iesu, “Tson Hihatuts, alö go hakakamoter u katunun tsitsilo i tamölö.”
Ba e Iesu e ranga palisina, “Alia e hatei ragou limiou, te kakamoto roua u katuun teka ba u marats te ku riou!”
E Iesu e la hasukusuku uu i Jerusalem, ba pöata te tareien a taun ba nonei e tabe sile nen.
Ba nonei e poeiena tara taun teka, “Sanena limiou tu atei sileiam a ka te habutena a masalohana, i romana noa has, e Sunahan sane hala raneilimiou a masalohana. Kaba a ka teka e mous ba tala ranou limiou ba limiou tema antunan tare mien.
A pöata e la nama, ba u katuun te pakö rariou limiou temi ololo hahis rariou limiou ba nori temi hatukap rariou limiou romana tara mamana makum.
Ba nori te kato rure riou romana a han i tamilimiou bate kato hohomi has rariou limiou na galapien has i tamilimiou te ka roua iahana taun. Na e möa nou ta marats tara ololo tego kaia romana i ieluna tai. Taraha? Alimiou uma tara marei mi a pöata te la silema e Sunahan egomi taguhu raiou limiou!”
Be Iesu e tasuna tara Luman Lotu Pan me tanian tsuga rena u katunun hahol, me poeiena i taren, “U raranga tere Sunahan i koloto naia turu Buku u Göagono e poeiena, ‘A luma i tar, a luman singo.’ Kaba limiou e kato here tsipon namien a kioun mous turu kopkop!”
<range>
E Iesu e hihatuts ia tara Luman Lotu Pan turu mamanu lan. Ba u pris pan na u tson hihatuts tara Lo na pal kapan turu Jiu e ngilin atung hamate naren.
Kaba nori ima sabe ii ta maroro tegi markato menaien. Taraha? U katuun hoboto i hengo nitöaia tara man raranga i tanen.
Turu töa u lan, e Iesu e kaia tara Luman Lotu Pan me hatuts rena u katuun me hatei raneien u Bulungana u Niga. Ba u pris pan na u tson hihatuts tara Lo na u tsunono e la rima me mi poeier i tanen, “Hatei ramou lam, alö e ka mem a saha nitsunono ba lö te katoeiem a manka teka? Esi te hale ii lö a nitsunono?”
<range>
Be Iesu e ranga palis ranen, “Alia e rangata has ragoui limiou u töa u harangata. Alimiou go hateie mumou lia, ime te lueia e Jon a nitsunono tega baptais meraien u katuun? Tere Sunahan, tsi tara katuun tuun?”
<range>
Ba nori e hiararanga pouts ria i taren pouts me poeier, “Te pei rouara, ‘E Jon e ka mei a nitsunono tere Sunahan,’ be Iesu te pei nou i tarara, ‘Ga ha tsiponi tu ma hamana memi limiou e Jon?’
Na te pei rouara, ‘E Jon e ka mei a nitsunono tara katuun,’ ba u katuun hoboto te titi hatu rariou ra. Taraha? Nori e hamana koruer e Jon a töa propet tere Sunahan.”
Ba nori e ranga paliser e Iesu, “Alam ema atei silemi ime te lama a nitsunono tere Jon.”
Be Iesu e poeiena i taren, “Na lia has ema hatei ragou ii limiou esi te hale mei lia a nitsunono balia te katoegu a man toukui teka.”
Be Iesu e ranga mera nei u katuun u haharuei teka, “A töa katuun e lebei a kuin grep, be hataratara kap raneien u tsonun kukui grep me hakuin moni nanen, ba hapalana moni e la uana tara katuun terena kui. Ba nonei e la uana tara töa han i lehana mena keiena a pöata a ngahangaha koru.
Ba i murinen, te tangohoia a kui, ba nonei e hala mena nei a tsonun kui i tanen tara pal tson ti kui ia tara kuin grep. Nonei e ngilin lui ta tsi pala i tanen. Kaba nori i atungeien me tsuge ren ba nonei e lala puku poutsuna.
Ba katuun terena kui e hala lelena a taina tson kui i tanen, ba nori e atung lel hase ren, me hamatsingole ren, ba nori e hala pukpuku poutse ren.
Ba katuun terena kui e hala lel nena a hatopisana a tsonun kui, ba u katunun taratarakap e kato hakamkamits hase ren me tsuge ren.
“Ba katuun terena kuin grep e poeiena, ‘Aha tego kati lia? Alia e hala nagou a pien tson a tsomi i tar. Nori e tatei tara mareie rouen.’
Ba nonei ena tukuna tara kuin grep. Nori a pal tson u omi i tareien me hiararangar, ‘A pien tara katuun terena kui teka te lue nou romana a kuin grep. Aragi atung hamatieien, ba kuin grep i tanen te ka uanou i tarara!’
Ba nori e lapo ba naren tara kui me atung hamatie ren.” Be Iesu e rangatana, “Ga katuun terena kui e katoe nou aha turu katuun u omi teka?
Nonei e la nama romana batemi atung hamate ranen, bate hala mena nei romana a kuin grep turu katuun u niga.” Ba pöata ti hengo naia u katuun a ka teka ba nori e poeier, “U katuun egima tatei kato homi uai teka!”
Kaba e Iesu e tara uu i taren me poeiena, “Alimiou go hakats naiam u raranga turu Buku Göagono te kato here nanei lia a marats. E markato uana teka: ‘A marats ti raman u katunun hatakei luma bate hapiraka ba ner, nonei a marats te niga balana tara toukuin luma.’
“U katuun hoboto te tsia roua tara marats teka e taptapeko riou. Kaba te konena romana a marats teka ta katuun, ba nonei te kono bulbul here nanoien u köahu!”
U tson hihatuts tara Lo na u pris pan i ngilin pile kap hamanasein e Iesu. Taraha? Nori i atei sil e Iesu e saka raien u haharuei teka, kaba nori i matoutir u katuun.
Nori i tara kap nitöa nen me hol raier u katuun u gamogamo me hala hamous rari men tegimi tara kap menaien. U katuun teka i gamo me katoeier u harangata u parpara tere Iesu. Nori i ngil e Iesu ega kato tu ranga tegi kout meien bate hala naren tara nitagala tere gamman.
Ba nori e rangate ren me poeier, “O Tson Hihatuts, alam e atei silem alö a katununa turu mana. Alö e roron hihatuts hamana nem a maroro tere Sunahan. Taraha? Alö e mamala hakats silemi a nikapan turu katuun.
Bara, alö go ranga mera moulam, e niga hasina tara Lo i tarara tegi takis uu ra tere Sisa, tsi e möa?”
Kaba e Iesu e atei sil u gamo i taren me poeiena, “Hatara nemuma ta denarius moni. A bakune si na solone si te kana i tanen?” Ba nori e ranga palisir, “E Sisa.”
<range>
Be Iesu e poeiena, “Bara, halemi e Sisa a manka tere Sisa, bate hala hasemi e Sunahan a manka tere Sunahan!”
Nori ima antunan kout mei e Iesu tu töa tu ranga tu omi teka i matar u katuun, ba nori e asingoto koru ner te ranga palis haniga uaien me kakamotor.
U palair u Sadiusi i la uama tere Iesu. Nori u katuun ti pei e möa ta tou takei pouts tara tou mate.
Ba nori e poeier tere Iesu, “Tson Hihatuts, e Mosis e mar koloto menai a Lo teka i manasa: ‘Te mate ba nena a tson a tahol i tanen bate möana ta pien, e toulanen ega töli a amoaba ba nori te hatuhaner ta pien ga butu be a tson te mate.’
Bara. E kamei a tohit u mun toulana i ka. Ba hamua e hitöluna, me matena kaba ema hatuhane ii ta pien.
Ba hahuol e töl lelena a tahol a amoaba mena mate hasina bate möa noahasina ta pien.
Te mar kato has uaien tara hatopisa na turu munmun toulana hoboto teka. Nori i mate hoboto bate möar ta pien.
Ba i murinen ba tahol e mate hasina.
Na tara pöata te takei pouts ria romana u katuun tara tou mate i taren, ga tahol teka e tahol koru uana romana teresi? Taraha? A tohit hoboto u muntoulana ti töleien!”
Be Iesu e ranga palis ranen, “A pal tson na touhaliou e hitöl ria i puta teka.
Kaba pal tson na touhaliou te haniga rena e Sunahan te tatei takei poutsur romana tara pöata i murimuri, nori ema hitölri romana.
Na nori ema mate lel has roui romana. Taraha? Nori e here roui u angelo tema tatei materi. Nori a galapien tere Sunahan te hatakei raria romana tara tou mate.
Na e Mosis e haröto haniga koruni te takei pouts uaier romana u katuun ti mate bate töatöar. Turu raranga turu Buku u Göagono e hatei nena u ruei te kulupu, e Mosis e rangein a Tsunono me ngöe neien, ‘E Sunahan tere Abraham, ne Sunahan tere Aisak, na e Sunahan tere Jekop.’
A ka teka e ranga nena nonei e Sunahan uana turu katuun te töatöar. E ma Sunahan uanei turu katuun u mate. Taraha? I matana e Sunahan, nori hoboto e töatöa noar.”
Ba palair u tson hihatuts tara Lo e ranga palisir me poeier, “U ranga palis u niga, o Tson Hihatuts!”
Nori i raman rangata lele ii e Iesu tu harangata.
Be Iesu e poeiena i taren, “Gaha te poei sila naria e Mesaia a hatutubunei tere Devit?
E Devit noa has te poei turu buku turu Sam: ‘A Tsunono e poei tara Tsunono i tar, Gum ia tara pal matou i tar, e antunana te katoe goii lia u katuun te paköe riou lö u kaan tötö i tamölö.’
<range>
“E Devit e ngöe ii e Mesaia ‘A Tsunono.’ Gime temar hatubuna uana e Mesaia tere Devit?” Kaba e möa ta katuun tega ranga palis.
Pöata ti hengo hobotoia u katuun i tanen, be Iesu e poeiena turu katunun tsitsilo i tanen, “Hanei sil raiam u tson hihatuts tara Lo. Nori e ngilin hula la nitöa meier u hasobö pan u ngahangaha i taren, bate ngil koruer u katuun egi hapan raien tara töana. Na nori e ngil koru haser egi gum ia turu gumgum u niga i matar u katuun iahana luman lotu na turu gumgum has tara pal kapan tara kannou.
<range>
Nori e roron katoeier u singona turu lotu u ngahangaha turu rung tuun, bate lu tsipon beri a peisaren a manka turu amoaba. Kaba nori e lueier romana a nihahuna pan koru.”
E Iesu e tara me tarena u katunun moni bate honger a monin hitaguhu i taren tara bokisin moni turu lotu.
Na nonei e tara has ba töa tahol a amoaba te möa koru ta ka te hongena a huol a toea.
Ba nonei e poeiena, “Alia e ranga mera goulimiou, a amoaba teka te möa koru ta ka e hala nelala a moni te para bala lala tara man moni te hala nelila u katuun.
Taraha? Nori e hala lila turu moni te kurapana tara moni i taren, kaba nonei e hala nelala a matsi moni hoboton töa i tanen.”
Ba palair u katunun tsitsilo e ranga siler a Luman Lotu Pan me poeier, “Taraiam tara man marats a man niga na manka man tara haniga ti hala menai u katuun tara luma tere Sunahan!” Ba e Iesu e poeiena, “Hakats naiam a manka te tare milimiou. A pöata te la nama e möa koru nou ta töa ta marats tego ka lelia romana tara makum i tanen. Nori hoboton töa e lapo ba raria romana i puta.”
<range>
Ba nori e rangate ren, “Tson Hihatuts, i hangisa te lapo baba naria romana u marats teka? Na u saha u hiharöto te haröto nena romana a pöata te butuna romana a ka teka?”
Be Iesu e poeiena, “Hanei iam, u katuun e namots gamo rariou limiou. Taraha? A katuun a parpara ena la rima romana bate ngöe roui a peisaren a solor batemi poeier, ‘Alia e Mesaia,’ na ‘A pöata hamanasa!’ Kaba ma kukute rami.
Alimiou e hengo namiou romana a man hiatatung na man pula, kaba ma matoutmi. A manka teka e butu mamuna romana, kaba ema pei nei a kapakapana pöata e susukuna.”
Ba nonei e ranga lel noa hasina me poeiena, “A töa han ena hiatatung gono mena romana a tana han, na palair a man hun katuun e hiapulpular romana.
Na man nun pan koru e butu riou, na bes pan na mamana mar nomi pan e butu romana ria tara mamana han a parpara. A manka te hamatout rena u katuun e butuna romana, na man hiharöto hasina i kolö.
Kaba i mamina te butu noua a manka teka, ba limiou te pile kap rariou bate kato hohomi pinopino rariou. Alimiou e kout raria romana iahana a man luman lotu turu Jiu bate haka raria tara karabus. Na limiou e lu merari romana i matar u king na turu gamman te hamana uami limiou i tar.
Na nonei has a pöata teka tegona ranga namia limiou u Bulungana u Niga.
Hahengoiam! Alimiou goma hakhakats hapara mam nami tu raranga tegona ranga palis naiam romana limiou.
Taraha? Alia e hala ragi limiou romana a man raranga nu hakhakats u niga koru, ba u pakö i tamilimiou tema antunan tulaputa nari romana u raranga tego hala rilia limiou.
A pal katuun pouts i tamilimiou, u tamamilimiou nu tsinamilimiou nu toulamilimiou nu hahikapien i tamilimiou e hala raroua romana limiou turu pakö. Na palai i tamilimiou e kato hamate raier romana.
U katuun hoboto e omi rariou limiou romana te katuun uami limiou i tar.
Kaba e möana romana tu töa tu hulu tega taia ia romana i baku milimiou.
Alimiou go tuol hakarapoto sile iam a Tsunono ba nonei te lu pouts ranou limiou romana.”
E Iesu e ranga lel me poeiena, “Pöata te tara romana mia limiou u soldia u parpara e gono hahiser i Jerusalem, nonei te atei sila namoa limiou a pöata hamanasa tegi kato homi hakapa menai a taun teka.
Ba pala te ka ria romana i Judia te bus uaier romana tara pokus. Kaba eresi te ka ria romana i Jerusalem egi laba nen, ba e resi te ka ria romana tara man han ielesala egima tatei tasuia romana i Jerusalem.
Taraha? Nonei a man lanin hahuna teka te kato hamanena romana a manka hoboto ti ranga mamin turu Buku u Göagono.
A nitaatagi pan koru e butuna romana tara touhaliou u pika, na tara touhaliou te hihasusur romana nonei tara pöata. A pöata a omi koru e butuna romana tara han teka, ne Sunahan e raharaha koru rena romana u katuun teka.
A palai e ngats hamate rari romana u kilatan hiatatung, ba palai te kits raier romana bate la merari tara man taina man han turu tsiktsiki i puta teka. Ba u katuun tema Jiu ri tena pita hohomier romana a taun i Jerusalem bate pile kap naren e antunana tega kapa uu romana a pöata turu katuun halhal teka.”
Be Iesu e poeiena, “U hiharöto e butuna romana tara pitala na tsihou na turu pitopito. Na u han u parpara i puta e tutu mer romana a nitaatagi pan, na e matouter romana u hahalou pan.
U katuun e maten topi mer romana a nimatout te hakats mena rouien a man nomi te butuna romana i puta. Taraha? A mamanaka na i kolö e gagasina romana.
Ba nori te tarer romana alia tu butun Katunuma e la sila guma romana turu köasi i kolö na nitagala na u ualesala pan.
Tara pöata te tanian butuna romana a manka teka, alimiou go ongoloiam bate sasaala miou. Taraha? A pöata tego lu pouts merai limiou e Sunahan e susuku hakapa!”
Be Iesu e hatei raneien u haharuei teka, “Hakhakats naiam a man ruei te tatei sulur.
Tara pöata te suluna u ngal, ba limiou te atei sile miou a pöatan nou turu ngal e susukuna.
Na e kato has uana iesana, pöata te tare mia romana limiou a manka teka, ba limiou te atei sil hase mou a Nipepeito tere Sunahan e susukun butu nama.
Alia e ranga hamana mera goulimiou, a mamanaka hoboto teka e butu romanana ba palair u katuun teka tema mate noari.
U kolö na u puta ena taiar romana, kaba u raranga i tar ema antunan taia nei romana.”
Be Iesu e poeiena, “Tara kap haniga naiam a peisa milimiou! Ema niga nei tego hakats las mena milimiou a tou nou na tou roro ba limiou te ua hatutu miou bate toku sile miou a manka na i puta. Alimiou e namots asingoto namiou tego songots butu uama nonei u Lan Pan tara Tsunono.
Taraha? U Lan Pan teka e la here namei romana a tanga bate butuna tara man han na turu katuun hoboto te ka ria i puta.
Tara kap hanigaiam bate singo nitöa uamiou tere Sunahan, ba limiou te ka memou a nitagala tego hakarasa ba menami limiou a man nomi teka te butu nouen, ba limiou te tatei tuol has mia romana i matar, alia tu butun Katunuma.”
Mamanu lan e Iesu e hihatutsia tara Luman Lotu Pan. Ba tara man bong nonei e na sohoia turu pokus ti ngöei u Pokus tara Ruein Olip.
Ba u katuun hoboto e roron la uaier tara Luman Lotu Pan tara bongbong koru tina hahengo uaien i tanen.
A pöata e susuku hakapa tara Kannouna tara Beret te möa tu Is, ti ngö hasei u Paska.
Ba u pris pan nu tson hihatuts tara Lo e torohanan sake ner ta maroro tegi kato hamate momous menaien e Iesu. Taraha? Nori i matoutir u katuun.
Be Satan e seina tere Judas Iskariot, a töa tara maloto na huol a katunun tsitsilo tere Iesu.
Be Judas ena ranga gono merena u pris pan na u katuun pan turu tson kahete na tara Luman Lotu Pan, tega mar hala menaien e Iesu i taren.
Ba nori e sasaalar me kitser u raranga tegi hala menaien ta moni.
Be Judas e haniga nena a ka teka me tanian sake nena ta maroro tega hala hamous menaien e Iesu i taren.
Tara pöata tara Kannouna tara Beret te möa ta Is, u lan tegi atung hamate merai u tunan sipsipina turu Paska e butu hakapa.
Be Iesu e tula mera nei ere Pita mere Jon u raranga teka, “La mula ba limiou tena hamatsköe miou a manka, bara tena noue rou a kannouna turu Paska.”
Ba nori e rangate ren, “Alö e ngilem ime tegona herokeia lam a kannou teka?”
Ba nonei e poeiena, “A töa tson te söate nou a töa tabeli ramun e hitupali gono mera nou limiou te butu moa limiou iahana taun. Ba limiou te kukutie moien batena tasu moa tara luma te la uanouen.
Ba limiou tena poe mou tara katuun terena luma, ‘A Tson Hihatuts e poe nama, Ime te kana a makum temi nou gono mera goua lia u katunun tsitsilo i tar a kannouna turu Paska?’
Ba nonei te haröto ranoui limiou a makum pan iahana luma iasa te ka hakapa mei u tebol na man gumgum. Nonei tara makum teka tena heroke moa limiou a mamanaka tara kannou.”
Ba nori e lar mena sabier a mamanaka temar ranga mera leien e Iesu, me heroko taleier a kannouna turu Paska.
A pöata e butu hakapa be Iesu nu aposol e gum ria turu tebol.
Ba nonei e poeiena i taren, “Alia e ngil koruegu tego nou gono merai limiou a kannouna turu Paska teka i mamina tegona sagoheia lia a kamits!
Taraha? Alia e ranga mera goulimiou, alia ema antunan nou lele gouien romana e antunana tara pöata te butu hamanana a manka te haharuei nena a kannou teka tara Nipepeito tere Sunahan.”
Be Iesu e luena a kap uain me haniga uana tere Sunahan me poeiena, “Lueiam a kap teka ba limiou a man tötöa te ua mia i tanen.
Taraha? Alia e ranga mera goulimiou, alia ema ua lele gou ii u uain e antunana tara pöata te la nama romana a Nipepeito tere Sunahan.”
Be Iesu e lu hasena a beret me haniga uana tere Sunahan me posepose nen. Ba nonei e hala ranen me poeiena, “Nonei u tuenrei i tar teka tena mate sil ranou limiou. Alimiou ena markato has uamou teka bate hakats pouts namou lia.”
Ba i murina ti nou hakapaien, be Iesu e luena a kap uain me markato has mena neien iesana me poeiena, “A kap teka te takis bera noulimiou e haharuei nena u ranga hamana u tsimus tena kitse gou ii lia u rahatsing i tar.
“Kaba taraiam, a katuun te hala nanoua lia turu pakö i tar e nou gono has menou lia tara kannou teka!
E manana, alia tu butun Katunuma egona mate, temar hopö kap menai e Sunahan alia. Kaba a nomi pan e butu noua nonei tara katuun tena hala nanoua lia turu pakö!”
Ba u katunun tsitsilo e hiarangrangata naier esi koru ta töa i gusuren te katoe nou a ka teka.
Ba u katunun tsitsilo e hialaalater esi tega mammamia i taren.
Be Iesu e poeiena i taren, “U king tara man han i puta e roron pile hakarapoto koru raier u katuun i taren, na u katuun pan e ngil beri a peisaren a solo ‘A Tsunono Pan a Niga.’
Kaba a markato teka ema tatei ka neia i gusumilimiou. A katuun i tamilimiou te panina ega kato here nai a peisanen a katuun papala, na tsunono i tamilimiou e tatei here nei a katunun kui.
Esi te panina, a katuun te gumuna bate nouna, tsi a katuun te sösöatena a kannou? A katuun te gumuna, nonei te panina. Kaba lia e ka gia i gusumilimiou e heregi a katunun sösöata kannou.
Alimiou u ka gono memoulia tara man pöata ti torohaneia lia u katuun.
Ba lia te hala ragou ii limiou a nitsunono tego king uaiam limiou, temar hala has menai lia e Tamar a nitsunono tego king uu lia.
Alimiou ena nou mou nena ua gono memou lia tara kannou tara Nipepeito i tar, ba limiou tena gum mia romana tara man gumgum a man göagono turu king, ba limiou te tsonun onuna moua romana tara maloto na huol a hun katunura i Israel.”
Be Iesu e poeiena tere Pita, “Saimon, Saimon, hengo! E Satan e rangata hatagala sil tega torohana meraien limiou hoboto, be Sunahan e hanigana. A nitorohana tere Satan teka e here nei a katuun te lu katena a kannou a niga na bita.
Kaba lia u singo hakapa sileiou lö, o Saimon, tegoma hapolasa menai lö a nihamana i tamölö. Ba tara pöata te hakopis pouts muma lö romana i tar, ba lö te hatagala rem u toulamölö.”
Be Pita e poeiena, “O Tsunono, alia e hanein la gono megou lö tara karabus na tou mate has!”
Kaba e Iesu e ranga me poeiena, “Alia e ranga megou lö, o Pita, i bong teka a keriou ema kekeretskö noa noi ba lö te holis namou lia tara topisa a pöata.”
Be Iesu e poeiena i taren, “Tara pöata tu tula ra lia limiou, ba limiou ema la memule ta pous moni na ta pora na tu sendol, alimiou u makmakum ba has naiam ta ka?” Ba nori e ranga palise ren me poeier. “E möa.”
Be Iesu e poeiena, “Kaba esi te ka mena a pous moni tsi a pora ega lueien. Na esi te möana tu kilatan hiatatung ega haholin u hasobö pan i tanen bate holena tu töa.
Taraha? Alia e ranga mera gilimiou a ka teka: u raranga turu Buku u Göagono ega butu hamana te poeiena, ‘Nonei i ngöe ii a katuun a omi.’ Nonei e ranga nanou lia, na u raranga ti koloto sile ii lia ega butu hamana.”
Ba u katunun tsitsilo e poeier, “Tsunono, u huol u kilatan hiatatung teka.” Ba nonei e poeiena i taren, “Hanöa iam!”
Be Iesu nu katunun tsitsilo e laba ner a makum iasa me la uaier turu Pokus tara Ruein Olip ti roron markato uaien.
Pöata ti tukuien tara makum teka, ba nonei e poeiena i taren, “Singo uaiam tere Sunahan. U hiamus e namots tagala saluhe bala rariou limiou.”
Ba nonei e gamon laba ranen, antunaia te lapo menari a hatu, me hatukununa me singona, “O Tamar, te ngil mia lö, ba lö te hatongo kap ba namoi lia a kamits teka te katsin butuna i tar. Kaba lö goma kato uai turu ngil i tar. Alö go markato uu turu ngil i tamölö.”
<range>
Ba töa angelona i Kolö e butuna i tanen me hatagale nen. Taraha? E Iesu e sagohi a nitaatagi pan koru. Ba nonei e singo hatagala koru lenina. Ba u sioung i tanen e butu here nei u rahatsing me rus uana i puta.
<range>
I murinen ba nonei e takeina me la pouts uana turu katunun tsitsilo i tanen mena sabe ranen ba nori te sohor. Taraha? Nori i mate koru mei a nitaatagi pan.
Ba nonei e poeiena i taren, “Aha te soho memi limiou? Takei iam bate singo uamiou tere Sunahan. U hiamus e namots tagala saluhe rariou limiou.”
E Iesu e ranga noa has bu katuun te tukur. E Judas, a töa tara maloto na huol a katunun tsitsilo i tanen, te peigi ramen. Ba nonei e la uanama tere Iesu tegomi mutsi menaien abuabunen.
Be Iesu e poeiena, “Judas, alö e haröto namia lia turu pakö i tar te mutsi mena milö alia?”
Pöata ti tareia u katunun tsitsilo a ka te butu hamanasa, ba nori e poeier, “O Tsunono, alö e ngilem alam go atung raien u kilata?”
Ba töa i taren e ngats ba nena u talinga tara pal matou tara katunun kui turu pris pan.
Kaba e Iesu e poe, “E antunana!” Ba nonei e sebeleiena a katuun me kato haniga poutsena a talinganen.
Be Iesu e poeiena turu pris pan na u katuun pan turu tson taratara kap tara Luman Lotu Pan na u tsunono ti la silema tegimi lu menaien, “Aha te la sil memu mei limiou a man kilatan hiatatung na man baru batemi pile kap here nami lia a kopkop?
Alia u ka gono meraiou limiou turu mamana u lan iahana Luman Lotu Pan, kaba limiou ima pile kap nami lia. Kaba a pöata i tamilimiou teka, a nitagalana turu kuhil.”
Ba nori e pile kap naier e Iesu me lu mena rien i luma tara tsunono pan turu pris. E Pita e kukutema, kaba e lehana ba raien.
U tula i haatseia i gusuna makum i pal matana luma, be Pita e hasohalana turu katuun ti gum hahisi u tula.
Tara pöata te tareia a töa taholun kui e Pita te gum uaien i rehina u tula, ba nonei e tara hamatskö uana tere Pita me poeiena, “A katuun teka e ka gono has mei e Iesu!”
Be Pita e holisina me poeiena, “Alia ema atei sile gien!”
Ema lehanai, ba tana katuun e tare nen me poeiena tere Pita, “Alö has a töa i taren!” Be Pita e ranga palisina, “Alia u möa!”
Ba i murina töa aua, ba tana katuun e ranga hatagala lel nena e Pita, “U mana koru a katuun teka e ka gono has mei e Iesu. Nonei has a toun Galili!”
Be Pita e ranga palisina, “Alia ema atei silegi a ka te ranga nemölö!” Tara pöata noa has te rangaia e Pita, ba keriou a tson te kekeretsköna.
Ba Tsunono e habiritsina me tara hamatskö uana tere Pita, be Pita e hakats sabe nena u ranga tara Tsunono te ranga mam naien, “I bong teka a keriou ema kekeretskö noa noi balö te holis namou lia tara topisa pöata.”
Be Pita e lakasana me na tabe hataatagi koruna.
Ba u katuun ti tara kapiin e Iesu e hahakos naren. Ba nori e kitser a matanen me muke ren me rangate ren, “Alö a propet? Bara, esi te muke lalou lö?”
<range>
Ba nori e katoeier u mamana u ranga u omi i tanen.
Tara bongbong ba u tsunono turu Jiu na u pris pan nu tson hihatuts tara Lo e gono hobotor, be Iesu e lu menari turu hagum i taren.
Ba nori e poeier i tanen, “Hatei ramoulam, alö e Mesaia?” Ba nonei e ranga palisina, “Sanena alia go ranga meraiou limiou, ba limiou tema hamane mi lia.
Na sanena alia go rangata raiou limiou tu töa tu harangata, ba limiou tema palise mi lia.
Kaba i murina a pöata teka, alia tu butun Katunuma ena gum gia romana tara pal matou tere Sunahan te Tagala Soköna!”
Ba nori hoboto e rangatar, “Alö banei a Pien Tson tere Sunahan?” Ba nonei e ranga palis ranen, “Alimiou peisa has te ranga miou.”
Ba nori e poeier, “Ara ema ngil lele rei ta katuun tega sakeien tu ranga! Ara e hengo hakape lila te ranga homi ua lalen.”
Ba u katuun hoboto e taker me la menari e Iesu i matana e Pailat.
Ba nori e tanian kout ner e Iesu me poeier, “Alam u tari a katuun teka e kato hatuturi u katuun i tamulam turu hihatuts i tanen. Nonei e ranga hapiouni tego hala menai lam a takis tere Sisa. Na nonei e roron ngöe nei a peisanen e Mesaia, a king.”
Be Pailat e rangate nen, “Alö a King turu Jiu?” Be Iesu e ranga palisina, “Alö peisa has te rangam.”
Be Pailat e poeiena turu pris pan na turu katuun u parpara ti gono, “Alia ema sabiegi ta ka ta omi tegi hahuna sile ii a katuun teka.”
Ba nori e ranga hatagala korur me poeier, “Nonei e roron hatutsir u katuun turu han hoboto i Judia me kato hataktakei ranen. Nonei e taniama i Galili batemi hanöan töa na teka.”
Pöata te hengoeia e Pailat a ka teka me rangatana, “A katuun teka a toun Galili?”
Ba nori e hatanganar, be Pailat e töan hala mena nei e Iesu tere Herot te ka hasia i Jerusalem nonei tara pöata. Taraha? E Herot e tara kapiin a provins i Galili.
Na nonei e sasaala koru te tara menaien e Iesu. Nonei e hengo nen na e solon ngil hasi tego tara menaien. Nonei e ngilin tari tega kato menai e Iesu tu mirakol.
Be Herot e rangate nei e Iesu a man harangata a man parpara, kaba e Iesu ema palise ii tu töa tu harangata i tanen.
Ba u pris pan na u tson hihatuts tara Lo e la hasusuku ruma me kout hatagala koru naier e Iesu.
Be Herot na u soldia i tanen e hahakos ner e Iesu me maman ranga naren. Ba nori e hasei rien u hasobön king me hala pouts mena rien tere Pailat.
E Pailat na e Herot i hiapalpal mam, kaba nonei turu lan teka nori i hiakaka haniga pouts.
Be Pailat e ngö gögono rena u pris pan na u tsunono nu katuun me poeiena i taren, “Alimiou mi piou namia a katuun teka i tar bate pei miou nonei e kato hatutu u hakats turu katuun. Kaba lia e katoe gula u kout i tanen i matamilimiou, na lia ema sabie gulei ta ka ta omi i tanen te kout memien limiou.
<range>
Na e Herot has ema sabie namei ta ka ta omi i tanen. Taraha? Nonei e hala pouts mena meien i tamulam. Hengoiam, a katuun teka ema katoe ii ta ka ta omi tega mate sileien.
Bara, alia e halahus nagoen bate hapurese gen.” (
Turu mamana u hiningal tara pöata tara Kannouna turu Paska, e Pailat e roron hapurese beraien a töa tson te kaia tara karabus.)
Kaba u katuun i ku hoboto me poeier, “Atung hamateiam a katuun teka, bate hapurese mena mumei e Barabas i tamulam!”
(E Barabas i haka mei tara karabus te hatakei menaien a hiatatung tara gamman iahana taun i Jerusalem, na nonei e atung hamate hasi a katuun.)
E Pailat e ngilin hapuresi e Iesu, ba nonei e ranga lel merena u katuun.
Kaba nori i ku hapan noa lasi, “Nila namia tara kuruse! Nila namia tara kuruse!”
Ba e Pailat e ranga hatopisana i taren, “A saha ka a omi te katoeien? Alia ema sabie gulei ta ka ta omi tega katoeien ba nonei te mate sile nen! Alia e halahus negoen bate hapurese gouen.”
Kaba nori i ku hapan koru noa has tegi nila menai e Iesu tara kuruse. Ba u ranga i taren e palisena u hakats tere Pailat.
Be Pailat e töa kukutiena u ngil i taren me kitsena u ranga tega mate uu e Iesu.
Ba nonei e hapureseiena a katuun ti ngileien, a katuun teka i haka mei tara karabus te habutu menaien a hiatatung na te hihipuli uaien. Be Pailat e hala mena nei e Iesu i taren egina kato menaien ti ngil uaien.
Pöata ti la meien e Iesu, ba nori e sabier a töa katuun a solonen e Saimon, a toun Sairini. Nonei e hagou tukuia i Jerusalem. Ba nori e pile naren me hasöate rien a kuruse tere Iesu, ba nonei e kukutena i murina e Iesu.
Ba u katuun u parpara e kukutier e Iesu. A palair u touhaliou ti kaia i gusuren i taatagi koru me taber.
Be Iesu e habirits uana i taren me poeiena, “Touhaliou ri Jerusalem, ma tabe sile milia. Tabe sileiam a peisa milimiou na galapien i tamilimiou.
Taraha? A pöata e la nama te pei ria romana, ‘A touhaliou u kuba ti mamala pose ii ta pien na touhaliou tima hasuse ii ta pien, nori egi sasaala!’
Nonei tara pöata u katuun e poeier romana tara pokus pan, ‘Kono kap ramoulam,’ na tara pokus a tetenei, ‘Hu kap ramoulam bate hamous ramoulam!’
Te markato mena rien lia teka, alia te heregi u ruei u pelpeli, gime te markato uaren romana turu katuun te hereri u ruei u lango?”
A huol a katuun a omi i lu has merai tegina kato hamate gono meraien e Iesu.
Tara pöata ti tukuien tara makum ti ngöe ii U Lakö, ba nori e nila naria e Iesu tara kuruse, na huol katuun a omi i nila has raia tara huol a kuruse i rehinen, a töa tara pal matou na tai tara pal keruka.
Be Iesu e singo uana tere Sunahan me poeiena, “O Tamar, alö go luban a markato a omi i taren. Nori ema atei sileri a ka te katoe ren.” Ba u soldia e satu siler u hasobö i tanen, me molamola naren.
U katuun ti tuol ia i susuku i tara uu i tanen, kaba pal kapan turu Jiu i hahakos naien me poeier, “Nonei e taguhir a palai. Bara, tego Mesaia uen te hopö kapiin e Sunahan, ga nonei ega taguhu talei a peisanen!”
Na u soldia has i hahakos naien. Ba nori e la hasusuku uaruma i tanen me torohanan haue rien u uain u melil me poeier, “Tego King uu lö turu Jiu, bara, taguhu talei a peisamölö!”
<range>
A man ranga ti nila naia i bakuna kuruse i tanen, Nonei a King turu Jiu teka.
A töa katuun a omi te kuteia i rehinen e ranga homia tere Iesu me poeiena, “Alö e Mesaia? Bara, taguhu talei a peisamölö na lam has!”
Kaba taina katuun a omi te kuteia i hapala e raharaha me poeiena, “Alö ema matoutemi e Sunahan? A nihahuna i tarara e matsköna.
Taraha? E palisena a markato a omi ti kati ra. Kaba a katuun teka ema katoe ii ta ka ta omi.”
Ba nonei e poeiena, “O Iesu, hakats kap namoulia tara pöata tena butun King moa lö!”
Be Iesu e poeiena i tanen, “Alia e ranga hamana megou lö, i romana tuun has, alö ena ka gono memoua lia i Kolö.”
Tara 12 kilok tara söasa, ba pitala e piri hanöana bu kuhil e kopo kap hoboto nena a han me antunana tara 3 kilok. Ba u labalaba pan te kuteia tara Luman Lotu Pan e takiis katana me katoena a huol a makum.
<range>
Be Iesu e ku hapan koruna, “O Tamagulia! Alia e hake gia u namnamei i tar i limamölö!” Nonei e mar ranga las uu teka bate matena.
Ba katuun pan turu soldia e tarena a manka teka, ba nonei e soloseiena e Sunahan me poeiena, “U mana koru, nonei a katuun a niga!”
U katuun u para ti gono sil a manka teka i tara kapiin a manka te butu, ba nori e taatagi korur me mukumuku hoboter a lumlumaren me la pouts uaier i han.
A man hahikapien tere Iesu na man touhaliou ti kukutie men i Galili i tuol halehana me tarer a mamanaka teka.
A töa katuun a solonen e Josep a toun Arimatia, a töa taun turu Jiu. Nonei a katuun a niga, na nonei e hahalosi tega butu uama a Nipepeito tere Sunahan. Nonei a pala turu Kout Pan turu Jiu, kaba nonei ema hanige ii a ka ti hatangana nen na ti katoeien tere Iesu.
<range>
Ba nonei e la silena tena singo menaien u tuenrei tere Iesu tere Pailat.
Be Pailat e hanigana, be Josep ena lu hakoulena u tuenrei tere Iesu, ba nonei e pitse neien u labalaba u hiaka, me hahonge nen tara kiou ti katoeia turu lapo, a kiou teka e möa noa ta mate tegi hakeia iahanen.
Nonei u lanin heroko tara mamanaka, a pal lahi bong hamanasa, na u Lan u Göagono turu Jiu e tania mena te tsiruku uana a pitala.
Ba touhaliou ti la gono mema e Iesu i Galili e la gono meier e Josep mena tarer a kiou na ime timar hopö menai a tuenreina e Iesu iogana.
Ba nori e la pouts uaier i han mena hamatsköer a manka man soka haniga tara tuenreina e Iesu. Ba nori e husa meier u Lan u Göagono, temar ranga uu a Lo turu Jiu.
Tara bongbong koru turu Sandei ba touhaliou e la uaier tara kiou me söater a manka a man soka haniga ti heroko mameien.
Ba nori ena sabeier a hatu i hategele bane ii a matana a kiou, me la uaier iogana. Kaba nori ima sabe ii a tuenreina e Iesu a Tsunono.
<range>
Nori i tuol ia tara kiou me hakats koru ner a ka teka, ba huol a tson e songots butur me tuol ria i rehiren, u hasobö i taren e kankanaha koru bate lilotona.
A touhaliou i matout koru, ba nori e tuturukur, ba huol a katuun e poeier i taren, “Aha te sake sile milimiou a katuun a töatöa i gusur u katuun u mate?
Nonei ema ka neia teka. Nonei e takei hakapa lala. Hakats pouts naiam a ka te ranga meraien limiou tara pöata te kaien i Galili.
Nonei e pei, ‘Alia tu butun Katunuma egi hala menai turu katuun u omi, ba nori te nila naroua lia tara kuruse, ba lia te takei pouts megu u hatopisana u lan.’”
Ba touhaliou e hakats sabe pouts ner u raranga tere Iesu, me kopis pouts uaier i han mena ranga naria a ka teka tara maloto na töa katunun tsitsilo na tara palai hoboto has.
<range>
A touhaliou teka ere Maria Matalina mere Joana ne Maria, e tsinana e Jemis. Nori mera palair a touhaliou ti ka gono meraien ti ranga merai u aposol a manka teka.
Kaba u aposol i hengo herenai u ranga tara touhaliou u ranga papala. Ba nori ema hamana ri.
Kaba e Pita e takei me piata uana tara kiou, ba nonei e hakono uana iogana me tarena u labalaba u hiaka puku. Ba nonei e la pouts uana i han me hakats koru nena a saha ka te butu.
Nonei noa has turu lan ba huol a katuun tere Iesu e la uar tara töa han a solonen i Emaus, e ka halehana hapopo banaia i Jerusalem tara maloto na töa a kilomita.
Ba nori e hiararanga ner a manka hoboto te butu.
Pöata ti la noaien, be Iesu e la hasusuku nama me tanian la gono mera nen.
Nori i tareien, kaba a mataren i hasaha kap ba rai tegi marei menaien nonei e Iesu.
Be Iesu e poeiena i taren, “Aha te hiararanga nami limiou te tataala mia limiou i maroro?” Ba nori e tuol hakakamotor me mata haharomanar.
Ba töa i taren a solonen e Kliopas e ranga palise nen, “Alö lahas a töa puku a katununa i Jerusalem tema atei silemi a manka te butu tara man lan te la hakapa?”
Be Iesu e rangatana, “A man saha manka?” Ba nori e ranga palise ren me poeier, “A manka te butuia tere Iesu a toun Nasaret. A katuun teka a propet, na nonei e kato a man ranga man tagala na man mirakol has. Nonei a tson hihatuts a tagala i matana e Sunahan na u katuun hoboto.
U pris pan na u tsunono i tarara i hala naien tegina kato hamate menaien, ba nori e nila narien tara kuruse.
Alam u hamani: ‘Nonei a katuun temi sakahis poutsir u katunura i Israel.’ Aa, na u lan i romana u hatopisana u lan has i murina te butuia a manka teka.
Na palair a touhaliou tara pala i tamulam i hasingoto raiou lam. Nori i la uu tara kioun mate, kaba nori ima sabe ii u tuenrei i tanen. Ba nori e kopis ruma me poeier nori i tarema u angelo ti hatei raien te töatöa pouts uaien.
<range>
Ba palai tara pala i tamulam e la uaier tara kiou mena tara haseier a manka e marka uu timar ranga uu a touhaliou, kaba nori ima tarei e Iesu.”
Be Iesu e poeiena i taren, “Alimiou ema hakats hanigami. U hakhakats i tamilimiou ema hasese korunei tego hamana mena milimiou a mamanaka ti rangein u propet i manasa!
E matskö noa hasina tega sagoho menai e Mesaia a kamits teka bate töan luena a nitsunono i tanen.”
Be Iesu e hatarare raneien u mamana u raranga turu Buku u Göagono te hatei nanen, e taniama tara man buku te kolotein e Mosis batemi noana tara man raranga ti kolotein u propet hoboto.
Pöata ti la hasusukuien tara han ti la uaien, be Iesu e hohou la saluhe ranen.
Ba nori e ranga hapiou meren me poeier, “Ka gono mera moulam. A ka e katsin kuhil hamanasa.” Ba nonei e tasuna mena ka gono mera nen.
Ba nonei e gum gono mera nen ti katsin nou uaien me luena a beret, me haniga uana tere Sunahan. Ba nonei e poseiena a beret me hala raneien.
Ba mataren e töan kalatana me alesalana ba nori e mareie ren, kaba nonei e songots taiaia i rehiren.
Ba nori e hiararanga ria i taren pouts, “U mana, a torirara e sagohe nama te mana uana u raranga i tanen, tara pöata te ranga namen i maroro me hatuts ranei ra u Buku u Göagono.”
Ba nori e takei hobotor me la pouts uar i Jerusalem mena sabe rer a maloto na töa katunun tsitsilo na palai has ti ka gono meraien.
Ba nori e poeier tara huol, “A Tsunono e takei hamana lala na nonei e butu has lala tere Saimon!”
Ba nori a huol e hatei rarien a ka te butuia i maroro, na timar marei menaien e Iesu te pose menaien a beret.
Ba tara pöata ti hatei naien a manka teka, be Iesu e songots butuna me tuolna i gusuren me poeiena i taren, “A masalohana e tatei ka gono mera nou limiou.”
Kaba nori i asingoto koru me matoutur. Nori i pei lasi a mate.
Ba nonei e poeiena i taren, “Aha te toku memi limiou bate hula tori miou?
Tareiam a man limar na man mour bate mareie miou a peisar. Alia siba! Sebele moulia ba limiou te atei mou. A mate ema ka menei tu benö na tu tsinö te kato uagu lia.”
Pöata te rangaien ba nonei e haröto raneien a man limanen na man mounen.
Kaba nori ima hamana noahas ii. Taraha? Nori i sasaala koru me hula hakatsir. Ba nonei e rangata ranen, “Ta kannou e kana?”
Ba nori e hale rien a makumun iena a mösa, ba nonei e lue nen me noue nen ti taraien.
<range>
Ba nonei e poeiena i taren, “Nonei koru a manka teka tu ranga merai lia limiou tara pöata tu ka gono noa meraia lia limiou: a mamanaka ti koloto naia lia tara Lo tere Mosis na tara man buku turu propet na turu Sam ega butu hamana koru.”
Ba nonei e kalatena u hakhakats i taren tegi atei sil menaien u Buku u Göagono, me poeiena i taren, “A manka teka i kolotein: e Mesaia ega sagohi a kamits na ega mate bate takei poutsuna turu hatopisana u lan.
<range>
Na ka teka i koloto hasiin: u bulungana egi hatei la naia turu hun katuun hoboto i puta bate taniana i Jerusalem. Ba u katuun te palis ba ner a man markato a man omi bate hamana uaier tere Mesaia, e Sunahan e tatei luba nena a markato a omi i taren.
Na limiou tu tara hakapeiam a manka teka ena habulungana namouen turu katuun.
Hengoiam. Alia e hala nagou a ka te ranga hamanein e Tamar i manasa tegi hala rai limiou. Kaba limiou go hahaloso bumia teka i Jerusalem e antunana te butu nama romana a nitagala i Kolö bate kopo kap ranou limiou.”
Be Iesu e la mera neien tara taun i Betani, ba nonei e hasoa sei nena a limanen me kalala ranen.
Pöata te kalala noa raien e Iesu, ba nonei e laba ranen ti lu sei menaien i Kolö.
Ba nori e hatsunone ren me la pouts mer a nisasaala pan i Jerusalem.
Na tara mamana pöata nori i kaia i Luman Lotu Pan bate haniga uaier tere Sunahan.
Tara tantania e kamei u Ranga, u Ranga e kagono mei e Sunahan na u Raranga teka nonei e Sunahan.
Nonei e ka gono mei e Sunahan tara tantania.
E Sunahan e habutu silanaia a mamanaka turu Ranga. E möa ta töa taka tega butu peisa. A mamanaka e butu sila lasia turu Ranga.
A nitöatöa e kaia i tanen, na nitöatöa teka u ualesala turu katuun hoboto.
Nonei u ualesala teka e halesalena u kuhil, na u kuhil ema antunan kopo kap naien.
E Sunahan e hala nema a töa a katuun a solonen e Jon.
E Jon e la silema tegomi hatei meraien u katuun u ualesala teka, ba u katuun hoboto te tatei hamane ren.
Nonei u ualesala teka ema Jon nei, kaba nonei e la silema tegomi hatei meraien u katuun nonei u ualesala.
Nonei hamatskö koru u ualesala teka te halesala rena u katuun hoboto e lauama i puta.
Nonei e lauama tara han i puta te habuteien, kaba u katunura i puta ima mareien.
Nonei e la uama turu katuun i tanen kaba nori ima ngileien.
Kaba turu katuun ti lu menaien i taren na ti hamana korueien, nonei e hala raien a nitsunono tegi pien uaien tere Sunahan.
Nori i posa lelir, kaba ima mar posa lel merai te hatuhana meri a pien te butunama tere tamanen na e tsinanen na i puta. E möa. Kaba a nituhana teka e la nama tere Sunahan.
U Ranga e butun katunuma memi kana i gusurara. Nonei a tsonun hihitaguhu na tsonuna tara nimana. Alam u tara hakapi a nitsunono i tanen, a mar nitsunono te kamena a töa koru a Pien Tson tere Sunahan, e Tamanen i Kolö.
E Jon e ku hatei naien turu katuun me poeiena, “Nonei a katuun teka tu rangein lia tu pei menai lia, ‘A töa a katuun e kukute nama romana i murir nonei a katuun te pan bala koru nanou lia, taraha nonei e ka mam noahas naiou lia tara Tantania.’”
Na tara nihitaguhu pan i tanen nonei e haniga ranou ra na e hala has ranei ra a nisasaala pan tema tatei kapa nei.
E Sunahan e hala silanama a Lo tere Mosis, kaba u pannen u nihitaguhu na nimana tere Sunahan i habutu sila nama tere Iesu Kristo.
E möa ta töa ta katuun tega tara noabi e Sunahan. Kaba a töa koru a Pien Tson i tanen, nonei has e Sunahan te sukusuku koruna i torina e Tamanen, nonei te haröto raira e Sunahan.
Turu töa u lan a pal kapan turu Jiu i Jerusalem i hala mera mei u pris na u Livai tere Jon. Ba nori e rangate ren me poeier, “Alö esi? Alö e Mesaia tega la uama i puta?”
Be Jon e holisina me ranga hamatskö mera nen me poeiena, “Alia ema Mesaia gi.”
“Bara, galö besi koru? Alö e Ilaitsa a propet?” Ba nonei e poeiena, “E möa.” Ba nori e poeier, “Alö toum nonei a propet te hahalose mulam?” Ba nonei e poe lelena, “E möa.”
“Galö besi? Alam e ngilem tu raranga go lapouts mei lam turu katuun te tula rari moulam. Alö e ngöeri esi?”
Ba nonei e poeiena, “Alia e heregi a runguna a katuun te ku hapanna tara makum a palaka bate poeiena, ‘Kato hamatsköeiam a maroro, a Tsunono e la nama,’ temar ranga uu e Aisaia a propet.”
Ba u Parasi ti hala rema
e rangate ren me poeier, “Tema Mesaia mia lö na tema Ilaitsa mia lö na tema Propet hasmia lö, gaha te baptais sil rami lö u katuun?”
Be Jon e ranga palis ranen me poeiena, “Alia e baptais negu u ramun tuun. Kaba a töa katuun tema atei sile milimiou e kana i gusumilimiou.
E manana a toukui i tanen e kute has nama tara toukui te kuieiegu lia, kaba lia ema gogoso hantue gi tego purese menai lia a kikitsina u sendol i tanen.”
A ka teka e butuia tara han i Betani i hapalana a ramun i Jodan, te baptais raia e Jon u katuun.
Turu tana u lan be Jon e tarena e Iesu e la uama i tanen, be Jon e poeiena turu katuun, “Taraiam, nonei teka a Tunan Sipsip tere Sunahan. Nonei tena luba nanou a man markato a man omi turu katuun i puta.
Nonei a katuun teka tu rangein lia bate poeiegu, ‘A töa katuun e kute nama romana i tar, nonei te pan bala nanou lia, taraha nonei te tuhana mam naiou lia.’
Alia uma atei sil hasei esi nonei koru e Mesaia. Kaba lia emi baptais mei u ramun tego halakasa mei lia e Iesu turu katunura i Israel.”
E Jon e baptaisi e Iesu, ba i murinen ba nonei e poeiena, “Alia u tari u Namnamei u Göagono tere Sunahan e koul here mei a kulu i Kolö memi tö na i tanen.
Alia uma atei silei esi koru nonei e Mesaia. Kaba e Sunahan, te hala namou lia tegomi baptais merai lia u katuun u ramun, nonei e poei i tar, ‘Alö ena tare mou u Namnamei tere Sunahan e koul nama romana batemi tö na tara töa katuun. Nonei a katuun teka tena baptais nanou u Namnamei u Göagono.’”
Be Jon e poeiena, “Alia u tari a ka teka e butuia tere Iesu Kristo, na lia e hatei hamana ragi limiou, nonei a Pien Tson tere Sunahan.”
Turu tana u lan be Jon e tuol gono pon meraiena a huol a katunun tsitsilo i tanen.
Ba pöata te tareien e Iesu e tataalama ba nonei e poeiena, “Taraiam nonei a Tunan Sipsip tere Sunahan i tioum.”
Ba huol a katunun tsitsilo tere Jon e hengoeier u ranga teka me kukutier e Iesu.
Pöata te habirits ia e Iesu me tarena ti kukute uamen ba nonei e poeiena i taren, “Alimiou e sake miou aha?” Ba nori e poeier i tanen, “O Rabai, ime tena soho moa lö?” (Rabai e poeiena, tson hihatuts.)
Ba nonei e poeiena i taren, “Mi taraiam.” Ba nori e la gono meren mena ka gono meren nonei turu lan teka. A ka e 4 kilok hamanasa tara lahi.
A töa tara huol a katuun teka ti hengi u raranga tere Jon, e Endru e toulana e Saimon Pita.
Be Endru e la hamatsköna tere toulanen e Saimon me poeiena i tanen, “Alam e sabie muma e Mesaia.” (E Mesaia e ngö haseri e Kristo.)
Ba nonei na piou nena e Saimon tere Iesu. Be Iesu e tare nen me poeiena, “Alö e Saimon, a pien tson tere Jon. Alö e ngöe roi e Sipas” (te poe hasena, “e Pita,” na te poe hasena, “a Hatu”).
Turu tana u lan e Iesu e hakatsin tega lauen tara han i Galili. Nonei ena sabi e Pilip me poeiena i tanen, “Kukute mumou lia.”
E Pilip a toun Betsaida, a taun tere Endru mere Pita.
Be Pilip e na sabe leleiena e Nataniel me hateie nen, “Alam e sabie muma e Mesaia, a katuun te koloto bin e Mosis nu propet i manasa! Nonei e Iesu a toun Nasaret, a pien tere Josep.”
Be Nataniel e poeiena, “E möa ta ka ta niga tega tatei butuia i Nasaret.” Be Pilip e poeiena, “Lama balö temi tara peisam.”
Pöata te tara raien e Iesu ba nonei e ranga nena e Nataniel me poeiena, “A toun Israel hamana te la nama teka. Nonei ema tatei gamogamo nei.”
Be Nataniel e rangatena e Iesu, “Ime temar atei sil mena milö alia?” Be Iesu e ranga palise nen, “U hakhakats tuun i tar te tare lalou lö i mouna u ruein fik i mamina tena ngöe lala lö e Pilip.”
Be Nataniel e poeiena, “O Rabai, alö a Pien tere Sunahan! Alö a katuun te hopö kap bin e Sunahan tego Kingia i Israel!”
Be Iesu e rangate nen, “Alö e hamana mem te poe mena gulei lia, alia e tare gulo lö i mouna u ruein fik? Alö ena tare mou romana a man mirakol te pan bala nena a ka teka.
U mana koru alia e hatei ragou limiou, alimiou e tare mou romana u Kolö e kalata nou ba u angelo tere Sunahan te sei ria romana i tar bate koul pouts has rima romana i tar, Alia tu butun Katunuma.”
Turu hatopisana u lan, a töa katuun e hitöl ia tara taun i Kena tara provins i Galili, e tsinana e Iesu e ka has.
E Iesu na u katunun tsitsilo i tanen i ngö has merai nonei tara hitöl teka.
Pöata te kapaia a uain, be tsinana e Iesu e poeiena i tanen, “A uain i taren e kapa.”
Be Iesu e ranga menen me poeiena, “Ema ka uanei i tamölö na lia. A pöata i tar e ka noana.”
Be tsinanen e poeiena turu katunun kui, “Alimiou e katoe mou a manka te ranga nanen.”
E ka mei a tönomo a tabeli e kaia nonei tara luma teka, a manka ti roron kato hagogoseia u Jiu a peisaren tara mar niateina tara markato ti galus menai u katuun a limaren. A töa tara man tabeli teka e tatei osuler bate antunana tara 100 lita tsi a 150 lita.
Be Iesu e poeiena turu katunun kui, “Osulemi a man tabeli teka tu ramun.” Ba nori e osul hasaputu hoboter a man tabeli.
Ba nonei e ranga mera nen me poeiena, “Kana tale iam ta töa ta kap ba limiou tena hale mien a tson te taratara kap nena a kannou.” Ba nori e la mena rien i tanen.
Ba tsonun taratarakap tara kannou e torohanena u ramun ti hagou palis menai tara uain. Nonei ema atei silei ime te lama a uain teka. Kaba u katunun kui ti osuli u ramun nori ti atei. Ba tsonun taratarakap tara kannou e ngöena a tson te hitöl me poeiena i tanen, “U katuun hoboto e hihaua mam nalila u uain u niga, ba tara pöata te ua hatutu hakapa lila u katuun, ba nori e töan hihaua ner u uain tema niga bala nei. Kaba lö e töan louse muma u uain u niga.”
<range>
E Iesu e katoei u mirakol teka, u hiharöto tutuun i tanen, i Kena tara provins i Galili. Na nonei e haröto rai u katuun temar pan uanen, ba u katunun tsitsilo i tanen e hamana uar i tanen.
I murina te kapaia a hitöl, be Iesu e la gono meiena e tsinanen, nu toulanen na u katunun tsitsilo i tanen i Kapenium tina gamon kaien a tsi tabubun pöata.
A pöata tara kannouna turu Paska turu Jiu e sukusuku, be Iesu e la uana i Jerusalem.
Nonei e tasuia iahana makum i rehina Luman Lotu Pan, ba nonei e sabe rena u katuun ti haholin a man bulmakau na man sipsip na man kulu. Na palai i gumia tara man tebol i taren ti palis menaien a moni.
Be Iesu e luena a kolits me kuie neien a kaan hisingata, ba nonei e tsuga ba rena u katuun teka na man bulmakau na man sipsip na manka hoboto tara makum i rehina Luman Lotu Pan. Ba nonei e tula kupu rena a man tebol turu katuun ti palpalisir a man moni me tsihasa nena a man silva i taren.
Ba nonei e poeiena turu katuun ti haholin a man kulu, “Luba naiam a manka teka! A luma tere Tamar ema tatei kato here nami limiou a luman töana!”
Ba u katunun tsitsilo i tanen e hakats pouts ner u raranga turu Buku u Göagono te poeiena, “A torir e matesil koruena a luma tere Sunahan ega ka haniga nitöa.”
Ba pal kapan turu Jiu e rangata seieren me poeier, “U saha u hiharöto te hatara nemölö te hatei nena alö e tatei markato uam teka?”
Be Iesu e ranga kopisina me poeiena, “Rurei iam a luma tere Sunahan teka balia te hatakei poutse goen turu topisa u lan.”
Ba pal kapan turu Jiu e poeier, “Pua! A Luman Lotu Pan teka i hatakei mei u 46 u hiningal! Ime temar hatakei pouts boroboro mena moien lö turu topisa puku u lan?”
Kaba e Iesu e rangein a peisanen te here nei a luma tere Sunahan.
Na i murimuri, te hatakei poutsia e Sunahan e Iesu tara tou mate i tanen, ba u katunun tsitsilo i tanen e hakats pouts ner te kato menaien u raranga teka. Ba nori e töan hamaner u Buku u Göagono nu raranga tere Iesu.
E Iesu e kaia i Jerusalem tara pöata ti kateia u Jiu a kannouna turu Paska i taren. A parpara a katuun e hamanaia i tanen, taraha nori i tari a man mirakol te katoeien.
Kaba e Iesu ema hamana raien, taraha nonei e atei sil u hakhakats turu katuun hoboto.
E möa ta katuun ga hatei ien ime te markato uana a torir u katuun. Taraha, nonei e atei sil aha te kaia i torir u katuun hoboto.
A töa katuun a solonen e Nikodemus a Parasi, a tson mammam turu Jiu, e la uama tere Iesu tara töa bong memi poeiena i tanen, “O Tson Hihatuts, alam e atei silem alö u lama tere Sunahan. A man mirakol te katoe mölö te hatei peisa nena e Sunahan e ka gono me noulö”
<range>
Be Iesu e ranga palise nen me poeiena, “U mana koru alia e hatei hamana korue goulö, tema posa lele ria a katuun, nonei ema antunan atei sile nei a man kana tara Nipepeito tere Sunahan.”
Be Nikodemus e poeiena i tanen, “Ime temar posa lel mena roi a katuun te pan hakapa te lan tsonpan hamanasana? Nonei e antunan la poutsuna iahana u ongungon pien tere tsinanen bate posa hahuol lele riou?”
Be Iesu e ranga palis uana i tanen me poeiena, “U mana koru alia e ranga mei goulö, tema pose ria a katuun turu ramun na turu namnamei, nonei ema antunan tasu nei tara Nipepeito tere Sunahan.
Aha te hatuhanena u tuenrei, nonei u tuenrei, na ha te hatuhanena u namnamei, nonei u namnamei.
Alö go ma asingoto nai te hatei menagi lia alö, ‘Alimiou gi posa pouts raiou.’
A lomolomo e bahu uana te ngil uanen, balö te hengoem te ling uanen. Kaba alö ema atei silemi te la namen na te la uanen. Na e kato has uana iesana tara katuun te pose ria turu Namnamei.”
Be Nikodemus e poeiena i tanen, “Ime te tatei mar butu uana a ka teka?”
Be Iesu e ranga palisenen me poeiena, “Alö a tson hihatuts panina i Israel, alö ema atei sil noemi a ka teka?
U mana koru alia e hateie goulö, alam e ranga nem a manka te atei sile mulam na lam e hahatei nem a manka tu tara hakapi lam, kaba alimiou e rama namiou a man raranga i tamulam.
Alia u hatei rai limiou a man kana i puta ba limiou e hahamana miou. Galia e hatei ragoui limiou a man kana i Kolö ba limiou te hamana has mou?
E möa ta töa ta katuun tega la sei uu i Kolö. Alia puku lahas tu butun Katunuma tu koulma i Kolö.
E Mosis e söata sei u ruei ti katoei u kesa tara kökötsi tara makum a palaka, alia has tu butun Katunuma ena markato has menaroi teka.
Tara markato teka ba esi te hamana na i tar ena tatei ka menou a nitöatöa te ka nitöana.”
E Sunahan e taatagi sil koru rema u katuun hoboto me hala nenama a töa koru a Pien Tson i tanen. Na katuun te hamana uana i tanen ema antunan tia noi romana kaba ena ka menou a nitöatöa te ka nitöana.
E Sunahan ema hala sile mei a Pien Tson i tanen i puta gomi koutir u katuun. E möa. Nonei e hala sile meien gomi taguhir u katuun.
A katuun te hamana uana tara Pien Tson tere Sunahan ema kout naroi kaba a katuun tema hamana nei e ka noa has mena u kout, taraha nonei ema hamana uai tara töa koru a Pien Tson tere Sunahan.
U kout e markato uana teka: u ualesala e la uama i puta. U ualesala teka e haharuei nena a niateina tara manka hamana tere Sunahan. Ba u katuun te ngiler u kuhil bate rama ner u ualesala, taraha nori ema ka meri ta markato ta niga.
Taraha, u katuun u omi e rama koru ner u ualesala, ba man markato a man omi i taren tema tatei lakasa nei.
Kaba a katuun te kato hamatsköna e laua nama turu ualesala, ba u ualesala te haröto nanou e Sunahan e hanigeiena a markato i tanen.
Ba i murinen, be Iesu na u katunun tsitsilo i tanen e la hoboto uar tara provins i Judia. Ba nori ena ka ria tara han teka me baptais raier u katuun.
E Jon e baptais hasir u katuun i Ainon te sukusukuia tara han i Salim. Taraha, e kamei a ramun e gono na u katuun i lala uama i tanen timi habaptais uen. E Jon ima haka noei tara karabus.
<range>
Ba palair u katunun tsitsilo tere Jon na töa Jiu e hiaraharaha sil haser a saha mar baptais te matsköna.
Ba nori e lauarima tere Jon me poeier i tanen, “Tson Hihatuts, alö e atei silem nonei a katuun te ka gono meiou lö i hapalana ramun i Jodan, nonei a katuun tu rangein lö? Nonei e baptais rena u katuun, ba u katuun te la hoboton töa uar i tanen!”
Be Jon e ranga palis ranen me poeiena, “A katuun e lu puku lase nou a ka te hale neien e Sunahan i Kolö.
Alimiou u hengo mam naiam ti pei menai lia, ‘Alia ema Mesaia gi. E Sunahan e hala sile meilia tego mam mena meien lia.’
E Iesu e here nei a tsonun tölo na lia e heregi a tsonun hitaguhu i tanen. Pöata te hitöl mena a tson a tahol i tanen, ba tsonun hitaguhu te tuol hatalisina bate sasaala koruna te hengo mena neien u ranga tara tsonun tölo. Te markato uanen teka ba lia te sasaala koru hasigu.
Nonei a katuun teka a solo nen egi hala sei, na solor egi haka putei.”
A katuun te lama iasa e pan bala nena u katuun hoboto. A katununa i puta e kamena a markatona i puta na e ranga las nena a mankana i puta. Kaba a katuun te lama i Kolö e pan bala nena u katuun hoboto.
Nonei e hatei nena a manka te tare ien na te hengoeien. Kaba e möa ta katuun tego hengoe u ranga i tanen.
Kaba a katuun te hengoe nen e sabiena te mana uana e Sunahan.
E Sunahan te haleiema a katuun teka ba nonei emi hatei nena u raranga tere Sunahan. Na nonei e saputu mena u Namnamei u Göagono te hala nenama e Sunahan i tanen.
E tamanen e Sunahan e ngil korue nen bate hale neien a mamanaka tego tsunono naien.
A katuun te hamanena nonei a Pien tere Sunahan e ka mena a nitöatöa te ka nitöana. Na katuun te hahamanana na tema hengoe neien, nonei ema tatei lue nei a nitöatöa hamana, na raharaha tere Sunahan e ka nitöana i tanen.
U Parasi i hengoen u katunun tsitsilo tere Iesu i parpara baler u katunun tsitsilo tere Jon, na i hengo hasiin u katunun tsitsilo tere Iesu i baptaisir u katuun u parpara.
E Iesu ema baptais rai u katuun, u katunun tsitsilo i tanen lasi ti baptais raien.
Ba nonei e laba nena a provins i Judia me la pouts uana tara provins i Galili.
Kaba a maroro tega silaien e silaia i gusuna a provins i Samaria.
Ba nonei ena tukuna tara töa taun i Samaria te ngöeri Sikar i rehina a makumun tsiktsiki te halei e Jekop a pien i tanen e Josep.
A kioun ramun te hakahoein e Jekop i manasa e ka noa has. E Iesu e gegesi koru mei a toutatala a ngahangaha i tanen, ba nonei ena gumna i rehina a kioun ramun tara pal söasa.
U katunun tsitsilo i tanen ina hol lan tatsi kannou i taun. Ba töa taholuna i Samaria e la nama tegomi osul menaien tatsi ramun. Be Iesu e poeiena i tanen, “Hale mei lia tatsi ramun ego uei lia.”
<range>
Ba tahol e asingoto koruna me poeiena i tanen, “I me te kato koru uanen balö te rangate milia tu ramun? Alö a toun Jiu na lia a taholuna i Samaria.” (Nonei e mar ranga uu teka, taraha u Jiu ima ngil rai a tei Samaria. Na u Jiu mera tei Samaria ima hia lulu nai a manka i taren.)
Be Iesu e ranga palise nen me poeiena, “Alö ema atei silemi a ka a niga te ngilin hala nanei lö e Sunahan na esi te rangate neilö tatsi ramun. Alö sanena te atei sile moulia, balö te tatei rangata nem tatsi ramun i tar, balia te hale goi lö u ramununa tara nitöatöa!”
Ba tahol e poeiena i tanen, “A tsi tsunono, alö ema ka memi ta kaan osul na kioun ramun teka e tsiruku koruna. Ime te lue moa lö nonei u ramununa tara nitöatöa teka?
Alö e pan bala nem e tuburara e Jekop, te hala railam a kioun ramun teka, na nonei na galapien na u sipsip na u bulmakau i tanen i uaua hobotoia tara kioun ramun teka?”
Be Iesu e ranga palise nen me poeiena, “A katuun te ua noua turu ramun teka ena maka lel nou.
Kaba a katuun te ua noua turu ramun te hala nagou lia ema antunan maka lel noi. Taraha, u ramun te hale gouien lia e here noi a kioun ramun i peisanen, te bututu sei nitöa menou a nitöatöa te ka nitöana.”
Ba tahol e poeiena, “A tsi tsunono halei meilia nonei u ramun teka balia tema tatei maka lel goi, ba tema tatei la hiton gumei romana teka tegomi osul ramun uu lia.”
Be Iesu e poeiena i tanen, “Alö gona ngöema a tson i tamölö ba limiou te lapouts uamuma i teka.”
Ba tahol e poeiena i tanen, “Alia u möa ta tson.” Be Iesu e poeiena, “Alö e ranga hamana nitoam te pei mena milö alö u möa ta tson.
Alö u hitöl mei a tolima a tson, na a tson te ka gono memölö tara pöata teka ema tson hamana uanei i tamölö. Alö e ranga hamanam.”
Ba tahol e asingoto koruna me poeiena, “Aa, alia e tara talagu, alö banei a propet.
U tubumulam i hatsunoneia e Sunahan turu pokus te ka nama ili. Kaba alimiou u Jiu te peimiou u katuun egina hatsunoneia e Sunahan i Jerusalem.”
Be Iesu e poeiena i tanen, “Hengo, a pöata e la nama ba u katuun tema antunan hatsunone roi e Sunahan turu pokus, na i Jerusalem. E möa.
Alimiou ema atei silemi a ka te hatsunonei mi limiou. Kaba alam e atei silem a ka te hatsunonei mulam. Taraha, a katuun te lu pouts mera nei u katuun tere Sunahan e butu sila nama turu Jiu.
Kaba a pöata e la nama na e tuku hakapa has ba u katuun hamana tere Sunahan te hatsunoneriou e Tamarara turu namnamei na tara nimana i tuinen. E Sunahan e sakiena a mar katuun teka tego hatsunono uu i tanen.
E Sunahan u Namnamei, na katuun te singo uana i tanen ego singo hamana koruia i tuinen.”
Ba tahol e poeiena i tanen, “Alia e atei silegu e Mesaia e la nama romana, a katuun te ngöeri e Kristo. Pöata te butu nen romana ba nonei te hatei ranoira a mamanaka hoboto.”
Be Iesu e poeiena, “Alia nonei e Mesaia te ranga gono memölö.”
Nonei tara pöata teka ba u katunun tsitsilo tere Iesu te tukur, nori i asingoto koru ni te ranga gono menai e Iesu a tahol. Kaba nori ima rangateien, “Aha te ranga gono sil memi lö a tahol teka, na aha te ranga nami limiou?”
Ba tahol e laba nena a tabelin osul ramun i tanen me lapouts uana tara taun mena hatei rena u katuun, “Alimiou go la muma. Mi tareiam a katuun te hatei lalei lia a mamanaka hoboto tu kati lia i manasa. Nonei romana e Mesaia, a katuun te hahalose rara?”
<range>
Ba u katuun e laba neruma a taun me la uarima tere Iesu.
Nonei tara pöata teka u katunun tsitsilo i tahulei e Iesu ega nou tatsi kannou.
Be Iesu e poeiena i taren, “E möa. Alia e ka megu a kannou tema atei sile milimiou.”
Ba u katunun tsitsilo i tanen e hiarangrangatar me poeier, “Ta katuun toum romana e hale laleien ta kannou?”
Be Iesu e ranga uana i taren me poeiena, “Alia e kato begu a toukui tere Sunahan te tula na moulia, e antunana tena kapa nen. Nonei a kannou i tar teka.
Alimiou e pei miou, ‘A tohats patu a tsihou ba pöatan hamuna.’ Kaba lia e hatei ragou limiou, hula taraiam bate tara haniga miou bate tare hase miou temar tangoho hoboto uana a kui.
A katuun te harengena a kui e lu taleiena a hihol i tanen na e lu gögono sil hase nei a kannou, a kannouna tara nitöatöa teka nitöana. Ba u katunun leba na u katunun harenge te sasaala hobotor te lu mena rien a hihol. Ba u raranga ti halani te butu hamana talana. ‘A töa katuun ena lebaleba nou ba tai tena harenge nou.’
<range>
Alia e tula sil ragou ii limiou tegona gono mera mumei limiou u katuun te katsin hamana uar i tar. A palair u katuun i hala mam raien u raranga tere Sunahan, na limiou ena kato halesalemou u raranga tere Sunahan ba nori te tatei hamana hanigar.”
A parpara a katununa tara taun i Samaria i hamanaia tere Iesu, taraha a tahol e hatei raien me poeiena, “Nonei e hatei namei lia a mamanaka hoboto tu kati lia i manasa.”
Ba u katunura i Samaria emi butu ria tere Iesu, me rangate ren tego gamon ka buaien. Ba nonei e ka gono mera nen u huol u lan.
A pal para koru i hamana lel ia tere Iesu ti hengo menaien u raranga i tanen.
Ba nori e hateier nonei a tahol me poeier, “Alam u tanian hamana uu tere Iesu tu hengo menai lam u ranga i tamölö. Kaba, alam e hamana koru lel talam, taraha alam e hengo peisa tala mula, na lam e atei sil hamana koru talem, nonei koru a katuun teka ti hala sile mei tegomi luba menaien a man markato a man omi turu katunura i puta.”
U huol u lan e kapa be Iesu e laba nena a taun teka me lauana i Galili. Nonei pouts has te ranga me poeiena, “A propet tere Sunahan ema kamenei ta solo i han pouts i tanen.”
<range>
Kaba tara pöata te tukuien i Galili u katuun i sasaala koru meien, taraha nori i la has ma tara kannouna turu Paska turu Jiu i Jerusalem, na nori i tara hakapama tara man mirakol te katoemen tara pöata tara kannou.
Be Iesu e la pouts uana i Kena, a taun i Galili te hapalise men u ramun mena butun uainina. A pien tson tara tson tara gamman e kaia i Kapenium e ka mei a siki pan.
A pöata te hengo naien e Iesu e laba nema i Judia me tukuna i Galili, ba nonei e lauana tere Iesu mena tahule nen tega la uaien i Kapenium batena kato haniga poutsena a pien i tanen, taraha nonei e katsin mate.
Be Iesu e poeiena, “Tema tare mia limiou tu mirakol, alimiou ema hamana moui.”
Ba tson tara gamman e ranga hataatagina me poeiena, “O Tsunono, alö go la boroboroma. A tsi pien i tar ena mots matena.”
Be Iesu e poeiena i tanen, “Kopis poutsula i han, a pien i tamölö e töatöana na e niga poutsuna.” A tson teka e hamana korui u raranga tere Iesu ba nonei e la poutsuna i han i tanen.
Pöata te la noua len, ba u katunun kui i tanen e hitupali meren me poeier, “A pien i tamölö e niga poutsuna.”
Ba nonei e rangata ranen, “Saha pöata te tanian niga pouts meien?” Ba nori e poeier, “U hiski i tanen e tanian la puta tara 1 kilok i nolaha.”
Ba tson e atei soköna, nonei lasi tara pöata teka te rangama e Iesu bate poeiena, “A pien i tamölö e töatöana na e niga poutsuna.” Ba nonei a tson na hun katuun hoboto i tanen e hamana uar tere Iesu.
Nonei u hahuoluna u mirakol te katoeia e Iesu tara provins i Galili i murina te laba namen i Judia.
Ba i murinen ba u Jiu e katoeier a kannou pan turu lotu i taren, be Iesu e la uana i Jerusalem.
Na tara Tamana Pan turu Sipsip i Jerusalem e kamei a töa kioun ramun ti ngöei turu HaHibru i Betesda. Na tolima a luman oho i hahisi a kioun ramun teka.
A makum teka e kamei a katuun a parpara ti ka mei u siki i opöia tara man luman oho teka, u matakiou, na u mou korus nu matekata. Nori i hahalosi tegi kilata menai u ramun.
Taraha, tara man töa man pöata a angelo tara Tsunono e roron kouluma batemi hula kilatanaiena u ramun tara kiou. Ba esi te tsiruku mamia tara ramun i murina te kilateien a angelo nonei has te niga pouts.
A töa katuun te kaia teka e solon kamei a siki e antunaia turu 38 u hiningal.
Pöata te tareia e Iesu te opö uaien nonei has e atei sil sokui te solon ka menaien a siki, ba nonei e poeiena i tanen, “Alö e ngil hasem alö gi kato haniga poutseiou?”
Ba katuun e poeiena i tanen, “O Tsunono, alia u möa ta katuun tega lu menai lia tara ramun tara pöata te bututu sei nama u ramun te kilaterien. Pöata te takei silegia lia tego la uu lia tara ramun ba tana katuun tena tasu mam tsiponina.”
Be Iesu e poeiena i tanen, “Takei balö te söatem u holholasa i tamölö balö te lam.”
Ba tara tsi pöata puku has teka ba katuun e niga poutsuna me söatena u holholasa i tanen me tataalana. A ka teka e butuia turu Lan u Göagono turu Jiu.
Ba pal kapan turu Jiu e poeier tara katuun te niga pouts, “U Lan u Göagono i romana. Alö e pekoeiem a lo turu lotu te söata mena milö u holholasa i tamölö turu lan teka.”
Ba nonei e ranga palis uana i taren me poeiena, “Kaba a katuun te kato haniga poutse namou lia te pei nama i tar, ‘Alö go söati u holholasa i tamölö balö te lam.’”
Ba nori e rangate ren, “Esi temar ranga uanama teka?”
Kaba a katuun te niga pouts ema atei silei e si, taraha e Iesu e la hatutuia i gusur u katuun u parpara koru.
Ba i murinen be Iesu ena sabiena a katuun teka iahana a Luman Lotu Pan me poeiena i tanen, “Tara, alö e niga pouts talam. Alö goma katokato lelei ta markato ta omi bate möa nou ta ka ta omi koru tega butuia i tamölö.”
Ba katuun teka e lana mena hatei la ranei u Jiu, e Iesu te kato haniga poutse men.
Ba u Jiu e tanian korupakö ner e Iesu, taraha nonei e kati u mirakol turu Lan u Göagono.
Kaba e Iesu e palis raien me poeiena, “Te kato haniga poutse gula lia a katuun e haröto nena e Tamar e kui noana na lia e kui noa hasegu a toukui teka.”
Ba turu mar ranga teka ba u Jiu e tagala sil koruer tegi kato hamate menaien e Iesu, taraha nonei e peki a lo i taren turu Lan u Göagono na nonei e pei hasi e Tamanen e Sunahan. Tara markato tala teka, nonei e hiapöpopo gono mena e Sunahan.
Be Iesu e poeiena i taren, “Alia e hatei hamana koru ragou limiou, a Pien ema antunan kato pepeisa nanei ta ka. E kato lasena a ka te tarenen te katoena e Tamanen, taraha a ka te katoena e Tamanen, nonei e kato hase nouen.
E Tamar e ngil koruena a Pien i tanen, bate haröte neien a mamanaka hoboto te katoe nen. Na nonei e haröte noien romana a man mirakol te pan bala nena u mirakol teka, ba limiou te asingoto koru mou.
U mana koru, te hatakei rena e Tamar u katuun tara tou mate i taren bate hala raneien a nitöatöa, alia a Pien i tanen e kato has uagou iesana bate hala has nagou a nitöatöa turu katuun te ngil raiegu lia.
E Tamar ema one nei ta katuun kaba i halei a toukui hoboto teka a Pien i tanen tega ona meraien u katuun.
Ba u katuun te tatei hapaner a Pien temar hapan has meraien e Tamaren. E si tema hapane nei a Pien ema hapan hase nei e Tamanen te tula namen.”
Be Iesu e poeiena, “Alia e hatei hamana ragou limiou, a katuun te hengoena u raranga i tar na te hamana hasena e Sunahan te tula namoulia e ka mena a nitöatöa te ka nitöana. Nonei ema la noi turu kout tere Sunahan. E manana, nonei e ka halhal ba mamin a nitöatöa tere Sunahan na e herei a katuun a mate. Kaba nonei e laba nema a tou mate teka na e aroho hakapa uu tara nitöatöa tere Sunahan.
Alia e hatei hamana koru ragou limiou, i romana na i murimuri has, u katuun tema ka meri a nitöatöa teka e hengoe riou u raranga tara Pien tere Sunahan, ba katuun te hengo hanigana e lue nou a nitöatöa teka.
E Tamar, a mouna a nitöatöa, na nonei e hala hasei a Pien i tanen a nitagala tega mounaia a nitöatöa i tanen.
Na e hala haseien a nitsunono tego ona meraien u katuun, taraha nonei te butun Katunuma.
Alimiou ema asingoto namoi a ka teka, taraha a pöata te la nama ba u mate hoboto te ka ria tara man kahokaho te hengoe riou u raranga i tar, ba nori te takei pouts riou. U katuun ti kato haniga e hatakei pouts sil raroui a nitöatöa te ka nitöana, na u katuun ti kato homi e hatakei pouts sil raroui tegina lu menaien u nihahuna.”
<range>
Be Iesu e ranga lenina tara pal kapan turu Jiu me poeiena, “Alia ema katoegi ta ka turu ngil peisa i tar. E möa. Alia e mar ona has meragi u katuun temar hatei mena ii lia e Sunahan. Na temar ona uagu lia e matsköna, taraha alia ema kato megi u ngil peisa i tar. E möa. Alia e markato has uagu temar ngil uana e Sunahan te tula na moulia.
“Te hatei peisa nagoua lia a peisar, u katuun ema hamane roi lia.
Kaba e Tamar e hatei has nanou lia tara pöata teka, na lia e atei silegu u raranga i tanen e manana.
“Alimiou u tula ramula u katuun tegina rangata menaien e Jon, na nonei e hatei hamana naiou lia.
Alia ema hakö gia turu raranga tara katuun tuun. Kaba, alia e hatei sil tuun ragi limiou u ranga tere Jon tego hamana mena mien limiou na tego lu pouts menai limiou e Sunahan.
E Jon e kulupu halesala herei u lam, ba limiou e sasaala miou me masa koru memiou u alesala i tanen.
“Kaba a ka te pan bala nena e Jon e hatei has nanou lia. E Tamar e hanigein tego kui menai lia a man mirakol. Na man mirakol has te katoe gulia e haröto nena e Tamar has te tula na moulia.
Na e Tamar has te hala na moulia, nonei e hatei nena te mana uana u raranga i tar. Alimiou uma mala hengoemi a rungnen na limiou uma mala tara hasemi a matanen.
Na u raranga tere Sunahan ema ka neia i torimilimiou, taraha alimiou ema hamane milia, alia tu lama i tanen.
Alimiou e röto nitöa namiou u Buku u Göagono, taraha alimiou e poeiemiou nonei te hala ranoui limiou a nitöatöa te ka nitöana. U Buku u Göagono e hatei noahas na nou lia.
Kaba alimiou e raman la uamuma i tar bate mi luemiou a nitöatöa te ka nitöana.
“Alia ema hakats nagi tegi hapan menai u katuun alia.
Kaba lia e atei silegu a torimilimiou ema ngile nei e Sunahan.
Alia u la mema a nitsunono tere Tamar, na limiou ema lu mena milia i tamilimiou. Kaba te la menama romana ta töa ta katuun a nitsunono peisa i tanen, alimiou e lu mena moien i tamilimiou, noahasina te möa nen ta nitsunono tere Sunahan.
Alimiou e mar hamana uamou i me te lu mena mi limiou a nipan te hala nena a taina a katuun, ba limiou tema sake mi a nipan te la nama tere Sunahan a töa puku tega kato hapan raiou limiou.
“E möa tu poeiam alia te kout ragoua limiou i matana e Tamar. E möa. E Mosis te kout ranou limiou, nonei e Mosis ti hake mia limiou u nihamana i tamilimiou.
Te hamane mia limiou e Mosis, alimiou go hamana hase moulia. Taraha, nonei e koloto sileiou lia turu Buku u Göagono.
Kaba tema hamane milimiou a ka te koloto naien, ga ime temar hamana menamoi limiou u raranga i tar?”
I murinen be Iesu e la pouts uana i hapalana a Ramun a Perperere i Galili, te ngö haseri i Taibirias.
U katuun u para koru i kukutieien, taraha nori i tara a man mirakol te katoeien turu katuun ti kamei a man siki.
Be Iesu e gamon tataala seina tara tsi pokus me gum gono merena u katunun tsitsilo i tanen.
U Paska, a kannou turu Jiu, e sukusuku hamanasa.
Be Iesu e hula tarana me tara rena u katuun u parpara koru i la uama i tanen, ba nonei e poeiena tere Pilip, “Ime te hole rouara ta beret te hanou raroui u katuun teka?”
Nonei e mar ranga uu teka tega torohana menaien e Pilip. Nonei e atei sil mami a saha a ka tego katoeien.
Be Pilip e ranga palise nen me poeiena, “A hiholuna tara töal a tsihou ema antunan hol hase nei ta beret ba u katuun te tatei luer a mats tabubu.”
Ba töa katunun tsitsilo i tanen, e Endru e toulana e Saimon Pita, e poeiena i tanen, “A töa pien tson e kana teka, e ka mena a tolima a bali beret na huol a iena. Kaba ema antuna noi tara katuun a parpara koru teka.”
<range>
Be Iesu e poeiena, “Na hagum raiam u katuun.” E kamei u garas u para tara makum ti kaien. Ba u katuun e gumur, a pal tson na touhaliou has na u hihase tara pal tson puku e antunaia turu 5,000.
Be Iesu e luena u beret me haniga uana tere Sunahan me molamola raneien u katuun ti gum. Me kato has menanei u iena iesana, ba nori e mar luaier timar ngil hapopo uaien.
Pöata ti nou hantuna hakapaien, ba nonei e ranga meraiena u katunun tsitsilo i tanen me poeiena, “Gone muma a mats nouba, ara gima kato baba naien.”
Ba nori e goner a man nouban beret, me ongo hasaputer a maloto na huol a kalobaka tara man nou ba turu katuun.
Pöata ti tareia u katuun a manka teka ba nori e poeier, “U mana koru lahas, nonei koru a propet tega la uama tara han i puta.”
Pöata te atei sileia e Iesu u katuun emi katsin pile kap naien bate hakinge ren, ba nonei e la pepeisa uana tara pokus.
Pöata te lahi ia ka, ba u katunun tsitsilo tere Iesu e gala uar i ramun.
Ba nori e osa ria tara tolaala me lauar i hapalana ramun tara taun i Kapenium. A ka e bong hamanasa kaba e Iesu ema la noa ua mei i taren.
A lomolomo e takei hatagala koru ma ba a ramun e posana.
Pöata ti sua hakape len a tolima a kilomita tsi a tönomo ba nori e tareier e Iesu e tataala ma ieluna u ramun me la uanama tara tolaala. Nori ima marei ien ba nori e matout korur.
Ba nonei e poeiena i taren, “Alia ba, alimiou goma matoutmi.”
Pöata ti hengo marei ien e Iesu ba nori e masa korur me hasesei tuun siler tegi hosa menaien e Iesu tara tolaala. Ba nonei tara tsi pöata puku has ba tolaala ena butuna tara han ti la uaien.
Ba turu hamahö u katuun ti ka ma i hapalana a ramun i tari u katunun tsitsilo i ka puku las mei a töa puku a tolaala. Nori i tara hasi e Iesu ema osa gono merai u katunun tsitsilo i tanen tara tolaala kaba u katunun tsitsilo i tanen i la pepeisala.
A man tolaala ri Taibirias i la hasukusuku uama tara makum ti nouia a beret te haniga naia a Tsunono tere Tamanen ba u katuun e töan noue ren.
Ba pöata ti atei sileia u katuun e Iesu na u katunun tsitsilo i tanen ima ka ii, ba nori e osa ria tara man tolaala teka me sake lila e Iesu i Kapenium.
Pöata tina sabieien e Iesu i hapalana a ramun, ba nori e rangatar me poeier i tanen, “Tson Hihatuts, alö u la uama teka i hangisa?”
Be Iesu e poeiena i taren, “Alia e hatei hamana koru ragou limiou, alimiou ema sake memi lia tu tara mena mei limiou a man mirakol i tar. E möa, alimiou e sake memu mei lia tu hanou hamasul mera mei lia alimiou.
Alimiou goma kui silemi a ka te tatei putakana. E möa. Alimiou go kui sileiam a ka te niga nitöana, a ka te hala nena a nitöatöa te ka nitöana. Alia tu butun Katunuma e hala ragoui limiou a ka teka, taraha e Tamar e Sunahan e hanige noulia.”
Ba nori e poeier i tanen, “Aha tego katoi lam tego kato menai lam a man toukui tere Sunahan?”
Be Iesu e ranga palis uana i taren me poeiena, “A toukui tere Sunahan e markato uana teka, alimiou go hamana mia tara katuun te tula na men.”
Ba nori e poeier i tanen, “U saha u hiharöto te haröto namoulö ba lam te taram bate hamane mölö? A saha ka te kate mölö?
U tubumulam i noui a ka ti ngöei a Mana, tara pöata ti kaien tara makum a palaka. U Buku u Göagono e poe hasena, ‘Nonei e hala raien a kannou te lama i Kolö.’”
Be Iesu e poeiena i taren, “U mana koru alia e hatei ragou limiou, e Mosis ema hala nai a kannou te lama i Kolö turu tubumilimiou. E möa. E Tamar te hala na men. Na nonei e ngilin hala has ranei limiou a kannou hamanana i Kolö.
Nonei a kannou hamana tere Sunahan teka e lama i Kolö na e hala nena a nitöatöa turu katunura i puta.”
Ba nori e poeier, “O Tsunono, alö go hala nitöa ramei lam a kannou teka.”
Be Iesu e poeiena i taren, “Alia nonei a kannou te hala nena a nitöatöa. E si te la uanama i tar ema tatei bes noi na esi te hamanana i tar ema tatei maka noi.
Kaba lia e hatei ragou limiou, alimiou u tare moulia kaba limiou ema hamana noahas mi.
U katuun hoboto te hala mera namei e Tamar i tar e la uarima romana i tar. Alia ema antunan hakopise goi esi te la uanama romana i tar. E möa.
Alia uma la sile mei i Kolö tegomi kato menai a manka turu ngil peisa i tar. E möa. Alia u la silema tegomi kato menai lia u ngil tere Sunahan te tula na moulia.
Na nonei teka a manka te ngilena e Sunahan: nonei e ngilena alia goma hatie ii ta töa ta katuun te hala na men ba lia te hatakei pouts ragoen romana tara tou mate tara kapakapana pöata.
Nonei koru a ka te ngilena e Tamar, u katuun hoboto te tare riou lia na te hamana uar i tar, nori egina lueiou a nitöatöa te ka nitöana. Na lia e hatakei pouts ragoen romana tara tou mate tara kapakapana pöata.”
Ba pal kapan turu Jiu e hiararanga siler e Iesu te pei menaien, “Alia nonei a kannou tu lama i Kolö.”
Ba nori e poeier, “A katuun teka nonei e Iesu, a pien tson tere Josep. Ara e atei silera e tamanen ne tsinanen. Ime te markato uanen ba nonei te poeiena, ‘Alia u lama i Kolö?’”
Be Iesu e poeiena i taren, “Möa tu hiararanga hapara mia i gusumilimiou.
A katuun ema antunan la peisa mena mei u ngil tanen, e Tamar noahas tena hale noien u hakhakats u niga ba nonei tena la nama i tar. Na lia e hatakei poutse goen romana tara tou mate tara kapakapana a pöata.
U propet i koloto has naien turu Buku u Göagono i manasa me poeier, ‘E Sunahan e hatuts hoboto ranoen romana.’ Na u katuun hoboto te hengo hanigeier u hihatuts tere Tamar e la uarima romana i tar.
Ema ranga nanei ta töa e tarama tere Tamar. E möa. Esi puku te lama tere Sunahan, nonei puku te tarama i tanen.
“U mana koru alia e hatei ragou limiou, a katuun te hamanana e ka menou a nitöatöa te ka nitöana.
Alia nonei a kannou na tara nitöatöa.
U tubumilimiou i noui a ka ti ngöei a Mana tara makum a palaka. Kaba nori i mate noahas.
Kaba nonei teka a kannou te lama i Kolö, na katuun te noue nen e ma antunan mate noi.
Alia nonei a kannou te hala nena a nitöatöa te lama i Kolö. E si te nouna tara kannou teka e ka me nou a nitöatöa te ka nitöa nou. Na kannou te hala negu lia tena ha töatöa ranou u katunura i puta, nonei u tuenrei i tar.”
Ba pal kapan turu Jiu e hiararangar me poeier, “Ime te markato uanen ba katuun teka te hanou ranoira u tuenrei i tanen bara te noue roen?”
Be Iesu e ranga palis ranen me poeiena, “U mana koru, tema nou moilimiou turu tuenrei i tar na tema ua moilimiou turu rahatsing i tar alimiou ema antunan töatöa moi. Na lia e hatei hamana koru ragou limiou, e kato has uana iesana tara katuun te hahamana na i tar, alimiou go lu mena milia i torimilimiou, Alia tu butun Katunuma. Te möa nen, ba limiou tema antunan ka memoi a nitöatöa te ka nitöana.
A katuun te nouena u tuenrei na te ue iena u rahatsing i tar e ka menou a nitöatöa te ka nitöana. Na lia e hatakei poutse goen romana tara tou mate tara kapakapana pöata.
Taraha, u tuenrei i tar a kannou hamana na u rahatsing i tar nonei u ramunun ua hamana.
A katuun te nouena u tuenrei i tar na te ue iena u rahatsing i tar e ka nitöana i tar, na lia e ka nitöa has gia i tanen.
E Tamar te töatöa nitöana te tula na moulia. Na lia e töatöa sila has gia tere Tamar. Bara! Esi te noue noulia ena töatöa sila has noa i tar.
Nonei a kannou teka te ranga nagula lia te lama i Kolö. Ema kato uanei tara kannou ti nouia u tubumilimiou, kaba nori i mate noahas. E möa. A katuun te nouena a kannou teka e töatöa nitöa nou.”
E Iesu e katoeia u ranga teka te hihatuts ien iahana luman lotu tara taun i Kapenium.
A pöata ti hengoeia u katunun tsitsilo i tanen u ranga teka ba nori e poeier, “U hihatuts teka e tagala koruna. Esi te hanige noen?”
Kaba e Iesu e ateia i tori nen, u katunun tsitsilo i tanen ima hanigei u ranga te katoeien, ba nonei e poeiena, “Alimiou e raman hengoe miou u raranga teka?
Ga te tare moua limiou, Alia tu butun Katunuma e la pouts uagou i Kolö tu lama lia?
U Namnamei puku lahas te hala nena a nitöatöa. U tuenrei puku ema antunanei. U raranga te hatei ragu lei lia limiou, nonei u rarangana turu namnamei, na nonei te hala ranei limiou a nitöatöa.
Kaba palair u katuun i gusumilimiou e hahamana noar.” E Iesu e atei sil mam noa hasir u katuun ti hahamana naien, na esi tegana hala naien turu katuun ti korupakö naien.
Ba nonei e poeiena, “Nonei te hatei sila ragula lia limiou, a katuun ema antunan la peisa ua namei i tar e antunana te haniga nena men e Tamar.”
Tara markato teka ba para koru a katuun turu katuun ti kukute la naien e talous ba naren mema kute lele rien.
Be Iesu e rangata rena a maloto na huol a katunun tsitsilo i tanen me poeiena, “Alimiou has e ngilin la miou?”
Be Saimon Pita e ranga palise nen me poeiena, “O Tsunono, alam e la uamou teresi? Alö peisa te ka mem u rangana tara nitöatöa te ka nitöana.
Na lam e hamanam na e atei sil hasem alö a Pien a Göagono te tula nema e Sunahan.”
Be Iesu e ranga palis ranen me poeiena, “Alia u hopö kap riou limiou a maloto na huol a katuun. Kaba a töa i tamilimiou a katuun tere Satan.”
Nonei e rangein e Judas a pien tere Saimon Iskariot. E manana, nonei a töa tara maloto na huol a katunun tsitsilo tere Iesu, kaba nonei tena harötein e Iesu turu katuun ti korupakö naien.
Ba i murinen be Iesu e hula lana iahana a provins i Galili. Nonei ema ngilin lauai tara provins i Judia, taraha a pal kapan turu Jiu i Judia i sake lan ta maroro tegi mar atung hamate sila menaien.
A pöata tara Kannouna tara Taluhu e sukusuku hamanasa.
Ba u toulana e Iesu e poeier i tanen, “La ban a han teka balö te lauam i Judia ba u katunun tsitsilo i tamölö te tatei tara haseier a man mirakol te katoe mölö,
taraha, a katuun te ngilena u katuun hoboto egi atei sileien ema tatei kui momous nei. Te antunan kato hamana namia lö a man mirakol, ba lö te katoe men i matar u katuun hoboto!”
U toulana e Iesu i mar ranga uu teka, taraha nori ima hamaneien.
Be Iesu e poeiena i taren, “A pöata i tar ema butu noa nei, kaba a mamana pöata a man pöata i tamilimiou.
U katuun i puta ema antunan omi rari limiou, kaba nori e omie riou lia, taraha alia e hatei ragien te omi uana a markato i taren.
La mula tara kannou. Alia ema antunan la noagi tara kannou, taraha a pöata i tar ema butu hakapa noa nei.”
Nonei e ranga hakapa uu teka ba nonei e gamon kana i Galili.
Ba i murina ti la hakapaia u toulanen tara kannou, be Iesu e la hasina. Kaba nonei ema la silaia ti kaia u katuun. E möa. Nonei e tataala hamous koru.
U Jiu i sake la naien tara kannou me poeier, “Ime te ka nen, alimiou e tara hase mula e Iesu?”
Iahana u gonogono u katuun i hahasi sil hoboti e Iesu. A palai i taren i pei, “Nonei a katuun a niga,” ba palai te poeier, “E möa. Nonei e gamo rena u katuun.”
U katuun ima ranga halakasa nai a solona e Iesu turu katuun hoboto taraha, nori i matoutir a pal kapan turu Jiu.
A kannou e solon la hagusgusuna noa be Iesu e la uana tara Luman Lotu Pan ba nonei ena tanian hatuts rena u katuun.
A pal kapan turu Jiu i asingoto koruni a man ranga i tanen me poeier, “Nonei e mar atei sil menanei a manka teka ime? Nonei ima mala hatutse ii.”
Be Iesu e poeiena i taren, “U hihatuts teka ema ka uanei i tar. U hihatuts teka e la nama tere Sunahan, nonei te hala na moulia.
A katuun te ngilin kukuteiena u raranga tere Sunahan e atei sil peise nou u hihatuts teka e la nama tere Sunahan tsi e la peisa nama i tar.
A katuun te ranga peisa mena u ngil i tanen e ngilin hapan nena a peisanen. Kaba a katuun te ngilin hapan nena a katuun te haleie men, e ranga hamanana, nonei ema gamo nei.
E Mosis e hala rai limiou a man Lo tere Sunahan. Kaba e möa ta töa i tamilimiou tega kukutie a man Lo teka. Aha te sake silemi limiou ta maroro tego mar atung hamate memi limiou alia?”
Ba u katuun e ranga palise ren me poeier, “Alö e momolö korum! E möa ta katuun tega ngilin atung hamate naiou lö!”
Be Iesu e ranga palis ranen me poeiena, “Alia u katoe u töa u mirakol ba limiou ema hanigami, taraha alia u katoeien turu Lan u Göagono.
E Mosis e hala rai limiou a markato na te hapö uar na limiou e katoemen turu lan u Göagono, taraha a Lo tere Mosis e ranga nena a katuun ega katoe a ka teka, noahasina te butunen turu Lan u Göagono. (A markato teka e taniama turu tubumilimiou i mam tara pöata tere Mosis.)
Te butuna a pöatan hipö teka turu Lan u Göagono, alimiou e kato noahase men, taraha alimiou ema ngilin peko nami a man Lo tere Mosis. Ge hana balimiou te raharahe moulia te kato haniga pouts menagi lia a tuenreina a katuun turu Lan u Göagono?
Alimiou goma onemi temar tara uana a katuun. E möa. Alimiou go oneiam a ka tara maroro a matskö.”
Ba palair u katuun ti kaia i Jerusalem e rangar me poeier, “A katuun teka te ngilin atung hamate ner?
Tara! Nonei e ka noa hasina na nonei e rangana turu katuun hoboto, kaba pal kapan ema hapiou narien! A pal kapan toum e atei siler nonei hamana e Mesaia, a katuun te hopö kapiin e Sunahan?
Pöata tena la nama romana e Mesaia, ara ema atei sile roi ime te lana men.”
Be Iesu e ranga hapan koru mena te hihatuts uen tara Luman Lotu Pan be poeiena, “Alimiou e poe hamana korue miou alimiou e atei sile moulia na ime tu la malia? Alia uma la peisa memei u ngil i tar, kaba esi te haleie moulia te manana, kaba limiou ma atei sile mien. Alia e atei sil megien. Taraha, alia u lama i tanen na nonei e tula namoulia ba lia e laguma.”
<range>
Ba nori e pats pile kap naren, kaba nori ima pile naien, taraha a pöata i tanen e ka noana.
Kaba u katuun u parpara i hamanaia i tanen ba nori e poeier, “Te la nama romana e Mesaia, nonei e kato hase nou tu mirakol tu parpara bate kato salsaluhenou te markato uana a katuun teka?”
U Parasi i hengoen timar hahasi sil menai u katuun e Iesu, ba nori na u tsunono pan turu lotu e tula rarima u polis tara Luman Lotu Pan egimi pile kap naien.
Be Iesu e poeiena turu katuun, “Alia e gamon ka gono mera gou limiou, balia te la pouts uagou tara han tu la ma lia.
Alimiou e sake mou lia romana, kaba limiou ema sabie moi lia. Na han tena ka goua lia, alimiou ema antunan la uamoi i tanen.”
Ba pal kapan turu Jiu e hiarangrangatar me poeier, “Ime te katsin la uana a katuun teka bara tema tatei sabie roien? Nonei e katsin la toum uana turu Jiu te ka kalakala ria turu han i lehana batena hatuts ranoien na u katuun has tema Jiu ri.
I me temar mouna uana u ranga i tanen te poeiena, ‘Alimiou e lagi sakesake mou lia romana kaba limiou ema sabie moi lia,’ na ‘ime te la uagu lia, alimiou ema antunan la mumei romana’?”
Turu lan te kapaia a kannou, nonei u lan u kapan koru. Ba e Iesu e tuoluna me ranga hapan koru uana turu katuun me poeiena, “Te maka mia lö, la uama i tar batemi uam.
Taraha, u Buku u Göagono e poeiena a katuun te hamanana i tar e here noi a ramun te olona, ba nonei te hala nena a nitöatöa turu katuun.”
E Iesu e rangein u Namnamei tere Sunahan tega hala nema e Sunahan turu katuun ti hamanaia tere Iesu. Kaba e Sunahan ema hala noa namei u Namnamei i tanen, taraha nonei ema hapan noe nei e Iesu i Kolö.
Pöata ti hengoeia u katuun u raranga teka ba palai e poeier, “Nonei e Iesu, a propet tega lama.”
Ba palai e poeier, “Nonei e Mesaia.” Kaba palai i poe, “E Mesaia egoma la meia i Galili. E möa.
U Buku u Göagono e poeiena e Mesaia ega tuhanaia tara pala tere Devit. Nonei gi poseia i Betlehem, a taun te kaia e Devit.”
Ba e ka tala mena u huol u ranga te lu kateir u katuun.
A palair u katuun i ngilin pile kap naien, kaba e möa ta töa tega pile kap naien.
Ba u polis tara Luman Lotu Pan e la pouts uar turu pris pan na u Parasi, ba nori e rangata raier u polis me poeier, “Aha tema lu memu mei limiou e Iesu?”
Ba u polis e poeier, “E möa ta katuun tega mar ranga uu temar ranga uana a katuun teka.”
Ba u Parasi e poeier, “Nonei e gamo ranamou limiou?
E möa ta töa tara pal kapan tsi ta töa turu Parasi ega hamana uu i tanen.
Kaba u katuun te hamana uar i tanen, nori e tutu ba ner a man Lo tere Mosis. E Sunahan e hahuna ranouen romana.”
Be Nikodemus a töa Parasi, tena tara has bi e Iesu e rangata ranen, “A Lo i tarara e poeiena ara gima hala pinopino nai a nihahuna tara katuun. Aragi hengo mam buia i tanen bara te atei silera aha koru te katoeien.”
<range>
Ba nori e rangate ren, “Alö a toun Galili has? Na taratara hanigei u Buku u Göagono balö te tara peisa mou, e möa ta propet ga butuma i Galili.” Ba u katuun e taker me la kalakalar.
<range>
E Iesu e la uu turu Pokus tara Ruein Olip.
Tara bongbong koru ba nonei e la pouts uana tara Luman Lotu Pan. Ba u katuun e gono hoboto ua rima i tanen ba nonei e gumuna me tanian hihatutsna i taren.
U tson hihatuts tara Lo na u Parasi i lamema a töa tahol ti sabie men te kaka gono meien a tson. Ba nori emi hatuolerien i matar u katuun me poeier tere Iesu, “O Tson Hihatuts, u katuun e sabie rima a tahol teka bate kaka gono meiena a tson.
<range>
A Lo tere Mosis e poeiena aragi titi hatu a mar tahol teka e antunana te mate nen. Aha te poeie mölö?”
Nori i mar ranga uu teka taraha, nori i kato sili ta ka tegi mar kout menaien e Iesu, ba nori e torohaneren. Be Iesu e turu putana me koloto nena a kabelenen turu tsiktsiki.
Nori i hasoso sil korui tega ranga uen ba nonei e tuol sei poutsuna me poeiena i taren, “Bara, esi i gusumilimiou tema mala kato homii e tatei ti mam nena a hatu tutuun tara tahol teka.”
Be Iesu e turu puta poutsuna me koloto lel nena a kabelenen turu tsiktsiki.
Pöata ti hengoeien u ranga teka ba nori e tia hihieser, u tson pan ti tia mam ba u hitots e kute raren. E Iesu puku na tahol ti ka pepeisaia u gusura u katuun, na tahol e tuol noahas ia i matana e Iesu.
Be Iesu e tuol hamatskö poutsuna me poeiena tara tahol, “Me te ka ria u katuun temi kout na lilolö? E möa koru ta töa tega ka bate kout nanölö, tsime?”
Ba tahol e poeiena, “A tsi Tsunono, e möa ta töa.” Be Iesu e poeiena i tanen, “Na lia has ema ka megi ta ka tegi hahune silei lö. La tala, ba lö tema kato homi lelmi.”
E Iesu e ranga lel uu turu katuun me poeiena, “Alia u ualesala te alesala uana turu katuun i puta. Esi te kukutie noulia ema tataala lel noi turu kuhil kaba e ka menou u alesalana tara nitöatöa hamana.”
Ba u Parasi e poeier i tanen, “Alö e hatei pepeisa nem a peisamölö. U ranga i tamölö ema mana nei.”
Be Iesu e poeiena i taren, “E manana, alia e hatei negu a peisar. Kaba u ranga i tar e mana noa hasina. Taraha, alia e atei silegu ime tu la malia na ime te la has uagou lia. Kaba limiou ema atei silemi ime tu la malia na ime te la has uagou lia.
Alimiou e one mia a katuun tara markatona i puta, kaba alia ema onegi ta katuun.
Te ona hase goua lia a tana katuun, ba u raranga i tar te manana taraha, alia ema kato pepeisegi a ka teka. E möa. Kaba e Tamar te tula na moulia, nonei e kui gono has menou lia.
Tara Lo i tamilimiou i koloto hasiin, tara nihanhaniga tara huol a katuun, ba u raranga i taren te manana.
Na lia e hatei negu a peisar ne Tamar e hatei has nanou lia. Nonei te tula na moulia.”
Ba nori e poeier i tanen, “Ime te kana e tamamölö?” Be Iesu e poeiena, “Alimiou ema atei sile milia na limiou ema atei sil hasemi e Tamar. Tego atei sil memi limiou alia, alimiou e antunan atei sil hasemiou e Tamar.”
E Iesu e mar hihatuts uu teka tara Luman Lotu Pan i rehina a makum te hakeria a moni. Kaba e möa ta katuun tega pile kap naien, taraha a pöata i tanen ema butu noua ii.
Be Iesu e pei lelena i taren, “Alia e laba nagou romana a han teka ba limiou tena sake moulia. Kaba limiou e mate gono memou a man markato a man omi i tamilimiou. Na limiou ema antunan la has uamoi tara han te la uagou lia.”
Ba pal kapan turu Jiu e poeier, “Nonei e katsin kato hamatiena a peisanen? Taraha, nonei e pei lala, ‘Alimiou ema antunan la uami tara han te la uagou lia.’”
Be Iesu e poeiena i taren, “Alimiou u butu mia tara han i puta teka, kaba alia u lama iasa. Alimiou u katunura i puta, kaba alia ema katuun uagi i puta.
Nonei te pei be gulei lia, alimiou e mate gono memou a man markato a man omi i tamilimiou. Na e manana, alimiou e mate hamana gono memou a man markato a man omi i tamilimiou, antunana tego hamana uamia limiou i tar alia nonei a katuun te antunan luba negu a man markato a man omi i tamilimiou.”
Ba nori e poeier i tanen, “Alö be si?” E Iesu e sökana koru tala mei a man harangata i taren ba nonei e poeiena, “Alia e ranga hakapa mera gulo limiou.
Alia e kamegu a man raranga a man parpara i tamilimiou, na lia e tatei haröto has ragi limiou a mamanaka a omi te katoe milimiou. Kaba a mamanaka te hatei negu lia turu katunura i puta nonei a manka tu hengoe malia tara katuun te halei moulia, na nonei e ranga hamanana.”
Nori ima atei sile ii e Iesu e rangein e Tamanen e Sunahan.
Be Iesu e poeiena, “Pöata te hakute moa limiou alia tara kuruse, Alia tu butun Katunuma, ba limiou te töan atei sile mou alia esi. Ba limiou te atei sil hase mou alia ema ranga peisa megi a nitsunono i tar. E möa. Alia e ranga negu a man raranga te hatutse mei lia e Tamar.
Na e Tamar e ka gono has menou lia. Nonei ema laba nai lia, taraha alia e roron katoegu a mamanaka te ngile nen.”
A katuun a parpara e hengoe a man raranga te katoe e Iesu ba nori e hamana ria i tanen.
Be Iesu e poeiena turu Jiu ti hamanaia i tanen, “Esi te kukute nitöa nanou u hihatuts i tar, nonei a katunun tsitsilo hamana i tar.
Ba limiou te töan atei sile mou a nimana, na nonei a nimana teka te purese ranou limiou.”
Ba nori e poeier i tanen, “Alam u tuhanama tere Abraham. Na lam ima kukui puku noia ta katuun. I me temar mouna uana u ranga i tamölö te poeiena, ‘Alimiou e hapurese rariou’?”
Be Iesu e poeiena i taren, “U mana koru alia e hatei ragou limiou, a katuun te kato homi nitöana e herenei a katuun te karabusuna. Nonei e karabus na tara markato a omi te kato nitöa nanen.
A tsonun kukui puku ema ka menei ta makum hamatskö i tanen tara luma tara katuun te hakuie nen, e möa, kaba a pien tara katuun terena luma te hakuina te pala uana tara hun katuun i tanen.
Alia a pien tere Tamar e Sunahan. Te hapurese ragoua lia alimiou, ba limiou te töan tapurese hamana nitöa mou.
Alia e atei silegu alimiou u tuhanama tere Abraham. Kaba limiou e ngilin atung hamate noahase moulia, taraha u raranga i tar emoa ta makum i tanen i torimilimiou.
Alia e hatei negu a man raranga te hatei hakape melia e Tamar. Kaba limiou e kukute miou a man raranga turu tamamilimiou.”
Ba nori e poeier i tanen, “E Abraham e tamamulam, nonei e tubumulam.” Be Iesu e poeiena i taren, “Tu tuhana hamana ma limiou tere Abraham, ga limiou go kato haseiam a ka te katoi e Abraham.
Alimiou e katsin atung hamatie moulia. E Abraham ema markato uai teka. Alia e hatei ragu lei limiou u ranga hamana tu hengoe malia tere Sunahan.
Alimiou e markato koru las uamiou te markato uar u tamamilimiou.” Ba nori e poeier i tanen, “Alam ema pikeilatu mi. Alam e ka mem a töa tamamulam, nonei e Sunahan.”
Be Iesu e poeiena i taren, “Sanena tego hatamana uamia limiou tere Sunahan, alimiou sane ngile moulia, taraha alia u la hamatsköma tere Sunahan. Alia uma la memei u ngil peisa i tar. E möa. Nonei te tula na moulia.
E hana ba limiou tema atei silemi a ka te ranga negu lia? Taraha, alimiou ema ngilin hengo nami u raranga i tar.
E tamamilimiou e Satan, alimiou e ngilin katoemiou a ka te ngile nen. Nonei a katunun a hihipuli noana i manasa, na ema tuol neia tara nimana, taraha e moa ta nimana i tanen. Na pöata te gamo nen, nonei e kukutiena a markato noahas i tanen, taraha nonei a gamogamo na nonei a mouna u mamana u gamo hoboto.
Kaba te ranga hamana gia lia, alimiou ema hamane milia.
E si i tamilimiou te antunan haröto nena ta markato ta omi i tar? Ga te ranga tala nagia lia u mana, ga limiou e hahamana sil na milia aha?
A pien tere Sunahan e hengoena u raranga tere Sunahan. Alimiou ema hengo memi u raranga tere Sunahan, taraha alimiou ema pien uami tere Sunahan.”
Ba u Jiu e poeier i tanen, “Alam ema gamo mi te pei mena milam alö a toun Samaria, na lö e kamem a liliahanei!”
Be Iesu e palis ranen me poeiena, “Alia ema ka megi ta liliahanei. Alia e solo seiegu e Tamar e Sunahan, kaba limiou e pitapute moulia.
Alia ema kato silegi tego hapan menai lia a peisar. E möa. Kaba e Sunahan te hapane noulia, na nonei has a tson onuna i tarara.
U mana koru alia e hatei ragou limiou, a katuun te kukutiena u hihatuts i tar ema antunan mate noi!”
Ba u Jiu e poeier i tanen, “Pua! Alam e atei talam te haranga mena nei lö a liliahanei! E Abraham e mate hakapa, na u propet has tere Sunahan. Kaba lö e poe noa hasem, ‘A katuun te kukutiena u hihatuts i tar ema mate koru noi.’
Alö e si koru? Alö e pan bala nem e tubumulam e Abraham te mate hakapa, na u propet has?”
Be Iesu e ranga palis uana i taren me poeiena, “Sanena tego hapan menai lia a peisar, a nipan i tar a ka pinopino. E Tamagulia nonei te hapane noulia, na nonei has te ngöe milimiou e Sunahan i tamilimiou.
Alimiou ema atei silemi e Sunahan, kaba lia te atei sile gen. Sanena alia go pei, ‘Alia ema atei sile gien,’ ba lia te gamogamo here has ragi limiou. Kaba alia e atei silegu e Sunahan na lia e kukute hasegu u raranga i tanen.
E tubumilimiou e Abraham e hamana sil korui tego la uama lia tara han i puta. E here nei nonei e tara hakapi a ka teka, ba nonei te sasaala koru menen.”
Ba u Jiu e poeier tere Iesu, “E Abraham e solon mate hakapa, na lö ema sabe noemi u tolima u maloto u hiningal. Imei te markato uanen balö te poeiem alö u taraia tere Abraham?”
Be Iesu e poeiena i taren, “U mana koru alia e hatei hamana koru ragou limiou, alia u ka mam be Abraham e töan poseier.”
Pöata ti hengoeien u ranga teka ba nori e lueier a man hatu me katsin tieri ien e Iesu. Kaba e Iesu e hamousi a peisanen me lakasa ba nena a Luman Lotu Pan.
E Iesu e tataala me tareiena a töa katuun a matakiou, e tsinanen e posa noa meien u mata u kiou.
Ba u katunun tsitsilo i tanen e rangatar, “Tson Hihatuts, esi te kato homi ba matanen e kiouna? Nonei, tsi e tsinanen tsi e tamanen?”
Be Iesu e poeiena, “E möa. E möa ta markato ta omi tega kato hakiou a katuun teka. Nonei e matakiou silema tego halakasa menaien a toukui tere Sunahan ba u katuun te töan tareren.
Aragi kato nitöani a toukui tere Sunahan te lan noa uana a ka, nonei te hala na moulia. Te bong nama a bong, ba katuun tema antunan kui lel noi.
Pöata te ka noa gia lia i puta, alia u ualesala turu katuun i puta.”
E Iesu e ranga hakapa me kahus uana turu tsiktsiki, ba nonei e sohale nei u kinahus u tsiktsiki ba nonei e sahi nanen i matana a katuun a matakiou.
Be Iesu e poeiena i tanen, “La tala, ba lö tena galusem a matamölö tara kioun ramun i Siloam.” Ba nonei ena galusena a matanen, ba pöata te kopis pouts men nonei e tara haniga pouts.
Ba u katuun ti atei sileien na u katuun ti ron tareien tara pöata te singo la naien ta monin hitaguhu e rangatar, “A katuun teka te roron gum bate singo lanena ta monin hitaguhu, tsime?”
Ba palai e poeier, “Aa, nonei a katuun.” Kaba palai i pei, “E möa. Ema nonei nei, kaba e here neien.” Ba nonei a katuun e poeiena, “E möa, galia talasi.”
Kaba nori i rangata sugesugeien me poeier, “Ime te markato uanen ba matamölö te niga poutsuna?”
Ba nonei e poeiena, “A katuun te kato hanige lala a matar a solonen e Iesu nonei e sahi nelala u tsiktsiki i matar me poeiena i tar, ‘La uu i Siloam balö tena galusem a matamölö.’ Ba lia e la gula mena galusegu a matar, balia e töan tara haniga poutsugu.”
Ba nori e poeier i tanen, “A katuun teka e kana ime?” Ba nonei e poeiena, “Iba, alia ema ateigi.”
Ba nori e lu menari a katuun a matanen ti kato hakalata poutsi turu Parasi.
U mirakol teka e butuia turu Lan u Göagono turu Jiu.
Ba u Parasi e rangata haser nonei a katuun me poeier, “A matamölö e mar kalata pouts uana ime?” Ba nonei e poeiena i taren, “E Iesu e hake lala u tsiktsiki i matar balia ena galuse gen me tara poutsugu.”
Ba u palair u Parasi e poeier, “A katuun teka ema la meia tere Sunahan, taraha nonei kato pekoena a lo turu Lan u Göagono.” Ba palai e poeier, “A katuun a omi ema antunan kato nanei u mar mirakol teka.” Nori i lu kata hamanasa tala.
Ba u Parasi e rangata poutser a katuun a matakiou me poeier, “E si nonei te kato hakalate lala a matamölö?” Ba katuun e poeiena, “Nonei a propet!”
Kaba u Jiu i hahamanen a katuun a matakiou na i hahamana hasiin te kalata pouts uu a matanen. Ba nori e ngöer e tsinanen ne tamanen.
Ba nori e rangata raren me poeier, “A pien tson tamilimiou teka? Nonei i posa mei u mata u kiou? E hana ba matanen te kalata poutsuna?”
Ba u muntahol e ranga palis raren me poeier, “A pien tson tamulam teka, alam e atei silem nonei i posa mei u mata u kiou.
Kaba alam ema atei silemi temar tara pouts uanen, na lam ema atei sil hasemi esi te kato hakalata poutse lala a matanen. Alimiou go rangata peise men. Nonei e pan hakapa. Nonei e antunan ranga peisana.”
U muntahol i mar ranga uu teka taraha nori i matoutir u katuun pan turu Jiu. A pal kapan i hatangana hoboto hakapein tegi tsuga mei ta katuun i luman lotu tego pei menaien e Iesu nonei e Mesaia te hala nema e Sunahan.
Nonei a ka ti pei bei u muntahol, “Alimiou go rangata peise men. Nonei e pan hakapa.”
Nori i ngö hahuolema nonei a katuun te matakiou mam me poeier i tanen, “Alö go ranga hamana koruia i matana e Sunahan. Alam e atei silem nonei e Iesu teka a katuun a omi.”
Ba nonei e poeiena i taren, “Alia ema atei silegi tega omi uu a katuun teka. Alia e atei sil lasegu tu matakiou mam uu lia, kaba i romana alia e tara pouts talagu.”
Ba nori e poeier i tanen, “Aha te katoe lalen i tamölö? Ime te markato uelalen na ime te markato hakalata pouts melaleien a matamölö?”
Ba nonei e ranga lenina me poeiena, “Alia e hatei hakapa ragulou limiou, kaba limiou ema hengo mulei. Alimiou e ngilin hengo sil lel namien aha? Alimiou toum e ngilin kukute hase men?”
Ba nori e ranga homi naren me poeier, “Alö a katunun tsitsilo i tanen, kaba alam u katunun tsitsilo tere Mosis.
Alam e atei silem e Sunahan e ranga gono mei e Mosis. Kaba a katuun teka, alam ema atei silemi ime te la men.”
Ba nonei e asingoto koruna me poeiena, “Boka! Alimiou ema atei silemi a katuun te kato hakalati a matar na ime te la men?
Ara e atei silera e Sunahan ema antunan hengo nanei a katuun a omi. Nonei e hengoe nou a katuun te soloseie nen na te kukuteiena u ngil i tanen.
Te tania noua ma u tsiktsiki u katuun ina mala hengo nai ta katuun tega kato hakalata poutsi a matana a katuun ti posa mei u mata u kiou.
Sanena a katuun teka tema la meia tere Sunahan, nonei ema antunan kato hasenei tu mirakol.”
Ba nori e ranga sisi naren me poeier, “Alö i poseia iahana a markato a omi koru! E möa koru tego hatuts merai lö alam!” Ba nori e kute halakasa ba narien a luman lotu.
E Iesu e hengoein ti tsuga menaien ba nonei ena sabiena a katuun teka ba nonei e poeiena, “Alö e hamana has uam tara Pien tere Sunahan?”
Ba nonei e poeiena, “O Tsunono, esi nonei a katuun teka? Hateie moulia balia te hamana has gia i tanen.”
Be Iesu e poeiena i tanen, “Alö e tara hakape mulen. Nonei a katuun te ranga gono me noulö.”
Ba katuun e poeiena, “O Tsunono, alia e hamanagu.” Ba nonei e hatukun na i matana e Iesu.
Be Iesu e poeiena, “Alia u la silema i puta tegomi lu kata merai lia u katuun te hamanar na u katuun te hahamanar. U katuun te hamanar e markato uar tara katuun a matakiou te kato hakalata poutse gula lia. Na u katuun te hahamanar e kato uar tara katuun a mata kalata kaba ema tare nei ta töa taka.”
U Parasi ti ka hasukusukuia te kaien i hengo temar ranga uaien me poeier i tanen, “Alam be matakioum?”
Be Iesu e poeiena i taren, “Sanena limiou go matakiou iam ba limiou tema tatei kamemi ta markato ta omi. Kaba te pei tale mialimiou, ‘alam e taram,’ a markato a omi i tamilimiou ema tatei tia noi.”
Be Iesu e poeiena, “U mana koru alia e hatei hamana ragou limiou, a katuun te raman tasuna tara tamana tara ololon sipsip bate aroho tuun na tara tana makum, nonei a katuun a kopkop.
Kaba a katunun pepeito kap turu sipsip e roron tasu silana tara tamana.
Na katunun pepeito kap tara tamana e kalata nanei a katuun teka a tamana. U sipsip hoboto e atei siler temar ling uana a runguna a katunun pepeito kap i taren, na nonei e atei sil hoboto rena a man sipsip i tanen ne ngö has raneien a man tötöa a man solo i taren ba nori te kukutie ren bate lakasar.
Pöata te halakasa hakapa hoboto relalen a man sipsip i tanen ba nonei te mammam ranen ba u sipsip i tanen te kukute ren taraha nori e atei siler a mar ling tara rungunen.
U sipsip i tanen ema tatei kukutieri a tana katuun, nori e bus ba naroien, taraha nori ema hengo mareieri u mar ranga tara tana katuun.”
E Iesu e kato u haharuei teka turu katuun, kaba nori ima atei sile ii aha te ranga naien.
Be Iesu e pei lelena i taren, “U mana koru alia e hatei hamana koru ragou limiou, u katuun e hererari u sipsip na lia e heregi a tamana tara ololon sipsip.
U katuun ti mam na moulia, nori u kopkop na u gamogamo kaba u sipsip ima hengo raien.
Alia a tamana turu sipsip. A katuun te sila noua tara tamana teka ena niga nou, taraha alia e tara kap nagouen. Nonei e tatei tasu nama romana bate lakasa poutsuna batena höata lana.
A kopkop e la sil tuun lase nama tegomi kop uu bate atung hamate rena u sipsip. Alia u la silema tegimi lu menai u katuun a nitöatöa, a nitöatöa a niga nitöa.
“Alia e heregi a katunun pepeito kap a niga turu sipsip te tatei mate sil rena u sipsip i tanen.
A katunun kui tuun e bus ba rena u sipsip tara pöata te la nama a muki a hie, taraha nonei ema tue ranei u sipsip na nonei ema katunun pepeito kap hamana has uanei turu sipsip. Ba muki a hie tena kotokoto rena u sipsip bate rura ranen.
Nonei e busmena, taraha nonei a katunun kui tuun batema hakats sil tala ranei u sipsip. Na e markato has uana turu katuun u gamogamo tema pepeito kap haniga rari u katuun i tar.
“Alia e heregi a katunun pepeito kap a niga turu sipsip te atei sil rena u sipsip i tanen na u sipsip i tanen e atei sil hase ren. Alia e atei sil regu u katuun te hamana uar i tar ba nori te atei sil hase riou lia. Na e markato has uana iesana tere Tamar. Nonei e atei sile noulia na lia e atei sil hase gen. Na lia e mate sil ragou u katuun i tar.
<range>
A palair u katuun has i tar e ka ria ielesala tara ololon sipsip i tar. Alia ena peigi has ragumen romana ba nori te hengoe riou u raranga i tar. Bate ka menou a töa puku a heis sipsip na töa puku a katunun pepeito kap i taren.
E Tamar e ngil korue noulia, taraha alia e haniga negu tego mate uu lia ba lia te töatöa pouts gou.
E möa ta katuun ga antunan atung hamate naiou lia turu ngil i tanen. Alia peisa te hala nagou a peisar tara tou mate. Alia e ka megu a nitagala tego haniga uu lia ba u katuun te atung hamatie riou lia, na lia e ka has megu a nitagala tego töatöa pouts uu lia. Nonei a ka te ranga mei lia e Tamar tego katoi lia.”
U Jiu i hengoein u raranga teka ba nori e lu kate ria a peisaren a huol a pala.
U katuun u parpara i pei, “U liliahanei e ka mer a katuun teka na nonei e momolöna. Aha te hengo sile mien limiou?”
Kaba palai i pei, “E möa. A katuun te ka mena a liliahanei ema tatei ranga uanei teka. A liliahanei e antunan kato hakalata hasena a matakiou? E möa!”
Tara pöata teka a kannou pan tara Luman Lotu Pan egi kato poneia i Jerusalem. A pöatan hamuri poni be Iesu e tataala lana i rehina Luman Lotu Pan turu kake ti ngöei u kaken oho tere Solomon.
<range>
Ba u Jiu e gono hahise ren me poeier i tanen, “Alam e mate las memou te hahaloso uamou lam. Hatei hamatskö ramou lam, alö e Mesaia te hala nema e Sunahan tsi e möa?”
Be Iesu e poeiena i taren, “Alia u hatei raiou limiou, kaba alimiou ema hamane milia. A man mirakol na man hiharöto te katoe gulia tara solo tere Tamar te hatei nena te mana uana u raranga i tar.
Kaba alimiou ema hamane milia, taraha a limiou ema sipsip uami i tar.
U katuun i tar e hengo mareier a mar ranga i tar. Alia e atei sil ragen, na nori e kukute hase riou lia.
Alia e hala ragouen a nitöatöa te ka nitöana ba nori tema tatei tia roi romana. E möa ta töa ta katuun tega antunan gul ba rai lia u katuun i tar.
E Tamar e hala rai lia u katuun teka na nonei e pan bala nena a mamanaka hoboton töa ne möa ta katuun ga antunan lu baraien i limana e Tamar.
E Tamar na lia a töa puku a katuun.”
Ba u Jiu e lu poneier a man hatu tegi ti menaien e Iesu.
Kaba e Iesu e pei i taren, “Alia u haröto rai limiou a mamana toukui a niga tere Tamar. Ga saha mar toukui te katsin titi hatu memi limiou alia?”
Ba u Jiu e palise ren me poeier, “Alam ema ti hatu memoi lö tu kato mei lö a toukui a niga. E möa. Alam e raharaha mem te ranga homi mena milö e Sunahan. Taraha, alö a katuun tuun, kaba alö e kato here nami a peisamölö e Sunahan.”
Be Iesu e palis ranen me poeiena, “I koloto hakapa naia turu Buku u Göagono i tamilimiou te pei mei e Sunahan, ‘Alimiou e heremi u sunahan.’
Na u ranga turu Buku u Göagono ema antunan kapa nei. Na e Sunahan e pei nori u katuun ti halarai u raranga tere Sunahan i herei u sunahan.
Alimiou e antunan ranga hasimiou bate peimiou, a katuun te kato hagöagoni e Tamar me tula mena meien i puta e ranga homi nena e Sunahan te pei mena neien, ‘Alia a Pien tere Sunahan.’ Ge hana ba limiou te mar ranga uamiou teka?
Tema katoe gi lia a man toukui tere Tamar, möa tala tu hamane moulia.
Kaba te katoegien lia, noahasina tema hamane milimiou alia, hamana mia tara toukui i tar ba limiou te atei sile mou e Tamar e kana i tar na lia e ka has gia i tanen.”
Ba nori e katsin pile kap lel pon naren, kaba nori ma pile sabe naien.
Ba nonei e la pouts uana i hapalana a Ramun i Jodan mena kana tara han te baptais mam ia e Jon.
A katuun a para i lauama i tanen me hiararangar me poeier, “E Jon ema haröto nai tu mirakol, kaba a mamanaka te hatei naien tere Iesu e manana.”
Ba u katuun u parpara teka e hamana uar tere Iesu.
A töa katuun a solonen e Lasarus e siki. Nonei e kaia tara taun i Betani ti ka has ia u hahinanen ere Marta mere Maria.
E Maria nonei a tahol te tsu nama u uapi u soksoka i mouna e Iesu me sahe nei a hulunen a man mounen. E Lasarus e siki koru.
Ba u mun toulana e hala nelila u raranga tere Iesu me poeier, “O Tsunono, a katuun te ngil korue mölö e ka mena a siki pan koru.”
Kaba pöata te hengoeia e Iesu u ranga teka, ba nonei e poeiena, “A siki teka ema kato hamate nitöa nanoi e Lasarus. E Lasarus e siki silena tego solo sei menaien a solona e Sunahan ba Pien tere Sunahan te tatei solo sei sila has naroa i tanen.”
E Iesu e ngil koru e Marta mere toulanen ne Lasarus has.
Kaba pöata te hengo naien e Lasarus e ka mei a siki, ba nonei e ka lelena u huol u lan tara han te kaien.
Ba i murinen ba nonei e töan poeiena turu katunun tsitsilo i tanen, “Aragi la pouts i Judia.”
Ba u katunun tsitsilo i tanen e poeier, “Tson Hihatuts, ema lehana nei ti katsin titi hate malö u Jiu, ba lö te ngilin la pouts lel uam nonei tara han teka?”
Be Iesu e poeiena, “A lan e ka mena u ualesala te taniana tara bongbong batena antunana tara lahi. U katuun te tataala mer a lan ema antunan tutu ranoui, taraha nori e tareier u alesalana tara han.
Kaba u katuun te hula la mer a bong e tutu ranou, taraha u alesala ema ka gono mera neien.”
Be Iesu e ranga lenina me poeiena, “A hahikapien i tarara e Lasarus e sohona, kaba alia ena gule poutse goen.”
Ba u katunun tsitsilo e poeier, “O Tsunono, te soho nen nonei e niga pouts nou.”
E Iesu e haharuein a tou mate i tanen, kaba u katunun tsitsilo i tanen i pei e Lasarus e soho tuun.
Be Iesu e hatei haniga pouts ranen, “e Lasarus e mate.”
Ba nonei e poeiena, “E niga koruna tuma ka uai lia te mateien ba limiou tena tare mou a ka tena katoe goulia, ba limiou te töan hamana mou. La tala mou i tanen.”
Be Tomas ti ngö hasei e Didimus e poeiena tara palair u katunun tsitsilo, “La mou aragi la, bara tena mate gono merouen.”
E Iesu emi hengo naia te ka hakapa mei e Lasarus u tohats u lan iahana kiou tara pöata te tukuien i rehina taun i Betani.
Betani e sukusukuna i Jerusalem, e antunana tara topisa puku a kilomita.
A para a katuun turu Jiu i lama memi ka gono mer ere Marta mere Maria te mate uu e hahinaren e Lasarus.
Pöata te hengo naia e Marta te lauama e Iesu, ba nonei ena tare nen, kaba e Maria e kaka ma i han.
Be Marta e poeiena tere Iesu, “O Tsunono, sanena lö tu kaia teka, e hahinar sanena ema antunan mate ii!
Kaba eni noahas alia e atei silegu e Sunahan e tatei hale noi lö a ka te rangata sile mölö i tanen.”
Be Iesu e poeiena i tanen, “E hahinamölö e takei pouts nou.”
Be Marta e poeiena i tanen, “Alia e atei silegu nonei e takei pouts noa romana tara tou mate i tanen tara kapakapana pöata, tara pöata te hatakei pouts rena romana e Sunahan u mate hoboto.”
Be Iesu e poeiena i tanen, “Alia nonei a nitakei pouts turu katuun na nitöatöa. Esi te hamana uana i tar, noahasina te mate uaren romana, kaba nori ena töatöa pouts has riou romana.
Na u katuun te töatöar bate hamana uar i tar, ema antunan mate roi romana. Alö e hamanem u ranga teka?”
Be Marta e poeiena i tanen, “Aa, o Tsunono. Alia e hamanegou lö e Mesaia, a Pien tere Sunahan, a katuun tega lauama i puta.”
E Marta e mar ranga hakapa uu teka ba nonei e la poutsuna mena ngöena e toulanen e Maria me hahasi menen me poeiena, “A Tson Hihatuts e kana, nonei e ngöe noulö.”
Pöata te hengoeia e Maria u ranga teka ba nonei e hasesei sil tunena tegona tara menaien e Iesu.
E Iesu ema butu noaia tara han tere Maria kaba nonei e ka noaia tara makum tena tareien e Marta.
U Jiu ti ka gono mei e Maria te taatagi ien kaba nori i tari te lakasa hasesei uu e Maria ba nori e kukutie ren, taraha nori i pei nonei e lau tara kioun mate tegona tabe uaien.
Pöata te tukuia e Maria te kaia e Iesu me tare nen ba nonei e hatukun na i matanen me poeiena, “O Tsunono, sanena lö tu kaia teka, e hahinar sanena ema antunan mate ii!”
Pöata te tareia e Iesu te tabe uu e Maria na ti tabe has uu Jiu ti la gono has memen, ba nonei e sagohena a nitaatagi pan koru i torinen.
Be Iesu e poeiena, “Ime ti hongeien?” Ba nori e poeier i tanen, “O Tsunono, lama. Mi tara.”
Be Iesu e tabe hasina.
Ba u Jiu e poeier, “Taraiam, nonei e ngil korui e Lasarus.”
Kaba palai i pei, “E hana ba katuun te kato hakalata poutsi a matakiou tema antunana hapiou nanei a tou mate tara katuun teka?”
E Iesu e sagoho leli a nitaatagi pan i torinen ba nonei e la uana tara kiou. A kioun mate teka i kuieia turu lapo na a hatu pan i halakopo kap nai a matana kiou.
Be Iesu e poeiena, “Luba naiam a hatu!” Be Marta e hahinana a katuun te mate e poeiena i tanen, “O Tsunono, nonei e soka hamanasa talana, taraha u tohats u lan e la hakapa te ka nen tara kiou.”
Be Iesu e poeiena i tanen, “Alia e hatei hakape gölo lö, te hamana mia lö i tar, balö te tare mou a nitagala pan tere Sunahan.”
Ba nori e luba ner a hatu. Be Iesu e tara seina me poeiena, “O Tamar, alia e haniga uagu i tamölö te hengo mena milö alia.
Na lia e atei silegu alö e roron hengoe moulia, kaba lia e mar ranga uagu teka i matar u katuun te ka ria teka, ba nori te tatei hamaner tu hala mena mei lö alia.”
Pöata te ranga hakapa uen teka ba nonei e ku hapanina me poeiena, “O Lasarus, lakasama!”
Ba katuun a mate e lakasa nama tara kiou. A limanen na mounen i pilei u labalaba ti kiis kaakati na bakunen i pitsei u labalaba. Be Iesu e poeiena i taren, “Purese iam, ba nonei te lana!”
U katuun u parpara turu Jiu ti la gono mema e Maria i tari a ka te kati e Iesu, ba nori e hamana soköu ria i tanen.
Kaba palair u Jiu teka i la uu turu Parasi mena hatei rarien a ka te kati e Iesu.
Ba u Pris pan na u Parasi e ngö gögono rer a pal kapan turu Kout Pan turu Jiu ba nori e poeier, “Aha te katoe rou ra? A katuun teka e katoena a man hiharöto a man para!
Tema hapiou naroien ra, ba u katuun hoboto te hamana uariou i tanen. Ba u ami ri Rom temi kato homie riou a Luman Lotu Pan i tarara na u han hoboto i tarara!”
Kaba a töa i taren, e Kaiapas a tsunono pan turu pris nonei turu hiningal teka e poeiena i taren, “Alimiou ema atei silemi ta ka!
Alimiou ema lu halesale mi a ka teka, e niga bala nena tego mate sil mei ta töa ta katuun u katuun hoboto. Alimiou goma hatangana nami a han hoboto i tarara gi kato tie.”
Kaba u ranga teka ema lameia i tanen. E möa. Nonei a tsunono pan turu pris, kaba ema atei silei nonei e hatei mamin tegona mate sil menai e Iesu u Jiu.
Kaba e Iesu ema mate sil peisa ranoui u Jiu, nonei e mate sil hase nou tego gono meraien a galapien tere Sunahan te ka kalakala ria tara mamana han ba nori te katoe riou a töa hun katuun.
Turu lan has teka ba pal kapan e tanian korupakö ner e Iesu.
I markato tala uu teka, be Iesu ema hula la lel neia i matar u Jiu i Judia. Kaba nonei e la uu tara töa han i rehina a makum a palaka, ba nonei ena ka gono meraiena u katunun tsitsilo i tanen tara taun ti ngöei Ipraim.
A kannouna turu Paska turu Jiu e sukusuku hakapa, ba u katuun u parpara turu han i lehana e la uaruma i Jerusalem. Taraha, nori i ngilin hagogosi a peisaren tara Lo turu Jiu i mamima a kannouna turu Paska.
U katuun i sake lan e Iesu ti tuol ien tara Luman Lotu Pan me poeier, “Alimiou e pei miou aha? E Iesu ena la has nama romana tara kannou?”
U Pris pan na u Parasi i hatataali u raranga u tagala koru te poei, “A katuun te atei silena te kana e Iesu ega hatei railam ba lam tena lue men.”
U tönomo u lan i mam tara kannouna turu Paska e Iesu e lauama i Betani tara han te kaia e Lasarus, a katuun te hatakei poutseien tara tou mate i tanen.
Ba u katuun e kato berien a kannou. E Marta e hitaguhu ia te sösöata menaien a kannou be Lasarus na palair u katuun i gum gono meia e Iesu turu tebol.
Ba e Maria e luena a botolo uapi a soka hanigantöa a hihol i tanen te la sei koruna, ti kuiei u ka te ngöri u nat. Ba nonei e kis nanen i mouna e Iesu me sahe nei a mounen a hulunen. A luma e saputi a sokan masina turu uapi.
Kaba e Judas Iskariot, a töa has a katunun tsitsilo tere Iesu na nonei has tena haröto nanou e Iesu turu pakö i tanen, e poeiena, “U uapi teka e antunana tara 300 denarius. E gi mala haholin bate lue ri ta moni egi hala rai u katuun ti möa ta moni.”
<range>
E Judas e ma taatagiri u katuun ti möa ta moni. Nonei e mar ranga uu teka, taraha nonei a kopkop. Nonei a katuun te taratara kapiin a moni turu katunun tsitsilo tere Iesu, na nonei e roron kop ia i tanen.
Be Iesu e poeiena, “Hakei! Nonei e hol sile meien egomi haputu sileien u lan tegina hongo menai lia tara kiou.
U katuun ti möa ta moni e ka gono nitöa mera riou limiou. Kaba alia ema ka gono nitöa mera goi limiou.”
Pöata ti atei silei u Jiu e Iesu e kaia i Betani ba nori e la ruma. Nori ima la sil peise mei e Iesu, kaba nori emi katsin tara hasi e Lasarus, a katuun ti hatakei poutseia e Iesu tara tou mate i tanen.
Ba u Pris pan e koru pakö has ner tegi atung hamate menaien e Lasarus, taraha, tara nitöatöa i tanen ba para koru turu Jiu te la halhal ba raren bate hamana uar tere Iesu.
<range>
Turu tanu lan a katuun e gono te la uama tara kannouna turu Paska turu Jiu nori i hengoein te la uama e Iesu i Jerusalem.
Ba nori e luer a man kalan kikia me lar tegina tupala menaien e Iesu me ku hapan lala lila me poeier, “Hosana! (Soloseiam a Tsunono) E Sunahan e kalalena a katuun te la menama a nitsunono i tanen! Soloseiam a Kingina i Israel!”
Be Iesu e luena a töa tunan rongki me osana i tanen. Nonei e markato uu te ranga uana u Buku u Göagono e poeiena: “Alimiou u katunura i Saion e möa tu matout iam. Tara, a King i tamilimiou e la hamanasa nama nonei e osana tara tunan rongki.”
<range>
U katunun tsitsilo ima atei silei a ka teka nonei tara pöata. Kaba i murina te takei pouts ia e Iesu, ba nori te töan hakats pouts ner a manka teka i koloto beien turu Buku u Göagono, na man ranga i tanen e butu hamana.
U katuun u para tika tara pöata te ku hatakei poutseien e Lasarus tara kioun mate me kato hatöatöa poutse nen i habulungana noahasin u mirakol teka. U katuun ina ngilin tara has mei e Iesu, Taraha, nori i hengoein nonei e kati a ka teka.
<range>
Ba u Parasi e hiararangar me poeier, “Ara ema antunan kato nari taka. Taraiam, u katuun hoboto e kukutie ren!”
E ka has mei a palair u katunura i Grik i gusura u katuun ti la uu tara kannouna turu Paska tina hatsunono menaien e Sunahan.
Ba nori e la uar tere Pilip, a toun Betsaida i Galili, ba nori e poeier i tanen, “A tsi tsunono, alam e ngilin tara nem e Iesu.”
Be Pilip ena hateiena e Endru. Bere Endru mere Pilip ena hateier e Iesu.
Be Iesu e poeiena i taren, “A pöata e butu hakapa te kato hapan poutse noa e Sunahan alia, Alia tu butun Katunuma.
Alia e hatei hamana koru ragou limiou. Tema lebe ria a ngalin kannou, nonei e marka tuun las uanou teka. Kaba tena lebe roien ba nonei tena hua haparpara nou romana.
U katuun te ngil korueier a nitöatöa taren na i puta ena mate riou. Kaba u katuun tema ngileri a nitöatöa na i puta ena lueriou a nitöatöa te ka nitöana.
A katuun te ngilin kato nena a toukui i tar ega kukutie iou lia. Na katuun te katoena a toukui i tar ena ka noua tena ka has goua lia, e Tamar te kato hapane nouen.”
Be Iesu e pei lelena, “A torir e tiama koru talana. Kaba alia go pei aha, ‘O Tamar, alö go luban a pöata a omi te butu nama i tar?’ E möa. Taraha, nonei a ka tu la silema lia.
O Tamar, alö go hapani a peisa mölö.” Ba u töa u ranga e ling nama i Kolö me poeiena, “Alia u kato hapan hakapi a peisar na lia e kato lel hase gouen.”
Ba u katuun ti ka hasukusuku e hengoeir a ka teka me poeier, u gururu! Ba palai e poeier, “A töa angelo te ranga gono mela len!”
Be Iesu e poeiena i taren, “U raranga te butu lala e la sil rena moulimiou, ema la sile namei lia.
A pöata turu kout tere Sunahan e butu hakapa. Nonei e katsin tsuga ba tala nena e Satan.
A pöata te haka seie rouen lia tara kuruse, alia e las meragumei romana u katuun hoboto i tar.”
E Iesu e mar ranga uu teka taraha e hateini tega mar mate uaien romana.
Ba u katuun e poeier i tanen, “U Buku u Göagono e poeiena, e Mesaia te hopö kapiin e Sunahan tega butun katuun uen, e töatöa nitöana romana. E hana balö te poeiem, ‘E si te butun katunuma egi na hakuteia tara kuruse’? E si nonei te butun katunuma?”
Be Iesu e poeiena i taren, “Ualesala e gamon ka halehana gono mera noulimiou. Tataala iam te ka noa uana ualesala. U kuhil ena mots la karasa ba ranou limiou. Te tataala mia lö turu kuhil, alö ma atei sile mi te sila mia lö.
Pöata te ka memia lö u hamana turu ualesala balö te ka here moua a pien turu ualesala.” E Iesu e mar ranga hakapa uu teka ba nonei ena mous ba ranen.
Nonei e mastein katoi u mirakol u parpara i mataren, kaba nori i hahamana noahas naien.
A manka teka e butu sili tego hakapa menaien u raranga tere Aisaia, a propetina i manasa e mar ranga uu teka: “O Tsunono, u katuun ema hamaneri u raranga i tamulam. E Sunahan e harötein a nitagala i tanen tara man töa man katuun.”
Kaba nori ima hamana tala mei, taraha e Aisaia e pei hasi,
“E Sunahan e kato hakuhilenou u hakhakats i taren temar kuhil uana a katuun a matakiou. Nonei e kato hatupu hasi a bakuren. Ba mataren tema antunan tara lele nei a ka te manana, na u hakats i taren ema antunan atei sil lel hase nei u raranga u mana. Na nori ema antunan habirits pouts lel uari i tar ba lia te kato haniga pouts ragen. E möa.”
E Aisaia e mar ranga uu teka, taraha nonei e tara mami tega pan uu e Kristo me hatei nanen.
Kaba a para a katuun pan turu Jiu i hamana noa hasia tere Iesu. Kaba nori ima ranga naien i matar u katuun, taraha nori i matoutir u Parasi ena mots tsuga ba rarien a luman lotu.
Taraha! Nori i ngil koru tegi haniga meraien u katuun. Nori ima ngil korui tego haniga meraien e Sunahan.
Be Iesu e ranga hapanina me poeiena, “A katuun te hamana uana i tar e hamana has uana tere Sunahan te hala na moulia.
Na katuun te tare noulia e here nei e tara hasena e Sunahan te hala na moulia.
Alia u la here mei ualesala i puta ba u katuun te hamana uar i tar tema ka nitöa roi turu kuhil.
Te hengo papalena a katuun u ranga i tar batema kukutie neien, alia ema tatei one gien. Taraha, alia u la silema tegomi lu pouts merai u katuun i puta. Alia uma la sile mei tegomi ona meraien lia. E möa.
A katuun te tori tsuga nanou lia na te rama nena u raranga i tar, nonei ena butu noa has noua tara tsonun ona turu raranga tara kapakapana pöata. Na u raranga te katoe gulia nonei tena ona pouts hase nouen.
Alia ema ranga nagi u raranga peisa i tar. E möa. E Tamar te hale moulia te hatei nelia a ka tego rangein lia.
Na lia e atei silegu u raranga i tanen te hala nena a nitöatöa te ka nitöana. Na mamanaka hoboto te ranga negu lia e Sunahan e hateien lia.”
A pöata tara kannouna turu Paska turu Jiu e butu hakapa tala, be Iesu e atei silena a pöata e sukusuku koru hamanasa tego laba menaien a han i puta teka bate la pouts uana tere Tamanen. Nonei e ngil korur u katuun i tanen i puta teka e antunaia te mateien.
A ka e lahi hakapa ba nori e nour, kaba e Satan e haka hakapeia u hakhakats tere Judas Iskariot a pien tere Saimon tego haröto menaien e Iesu turu katuun ti paköe ien.
Na e Iesu e atei sil e Tamanen e kato hapaneien tara mamanaka hoboto, na nonei e atei sil hasi nonei e lama tere Sunahan na nonei ega la pouts has uu tere Sunahan.
Ba nonei e takeina be luba nena u hasobö u ngahangaha i tanen me hapouseiena u tol.
Ba nonei e hakis nena u ramun tara diis me tanian galusena a man mour u katunun tsitsilo i tanen me sahi hapalaka raneien u tol te pouseien.
Pöata temi butuia e Iesu tere Saimon Pita, be Pita e poeiena i tanen, “O Tsunono, alö ema antunan galusemi a man mour!”
Be Iesu e poeiena i tanen, “Alö ema atei silemi a ka te kate gulia teka, kaba lö na atei moto mou.”
Be Pita e poeiena, “E möa koru tego galus menai lö a man mour!” Be Iesu e poeiena, “Tema galuse goi lia a moumölö, alö ema toun katuun uamoi i tar.”
Be Saimon Pita e poeiena i tanen, “O Tsunono, te markato uanen teka, ba lö te galusem a man mour na man limar na bakur na peisar hoboto!”
Be Iesu e poeiena i tanen, “A katuun te totobu hakapa lala, a peisanen e gogoso hobotona. A torimilimiou e gogosona, kaba töa puku tema gogoso nei.”
E Iesu e atei sil esi tena haröto nanouen turu pakö i tanen. Nonei te pei beien, “A töa i tamilimiou tema gogoso nei.”
E Iesu e galus hakapi a man mouren me hasei poutsena u hasobö u ngahangaha i tanen mena gum poutsuna. Ba nonei e poeiena i taren, “Alimiou e atei sil hasemiou a ka te katoe gula lia i tamilimiou?
Alimiou e ngöe milia a Tson Hihatuts, na limiou e ngö hase milia a Tsunono. Alimiou e ranga hamatskömiou, taraha alia a Tsunono i tamilimiou na Tson Hihatuts has i tamilimiou.
Te galuse gula lia a man moumilimiou—alia a Tson Hihatuts na Tsunono has i tamilimiou—bara, alimiou ena galus hasemou a man mour a palai.
Taraha! Alia e kato megu lei a ka teka tegona markato has uamou limiou iesana.
U mana koru alia e ranga hamana mera goulimiou, a katunun kui ema pan nanei a katuun pan i tanen. Na tson hibus ema pan has nanei a katuun te hale neien u ranga.
Te atei silemia limiou a ka teka, alimiou e kalala rariou tego kukute nenamen limiou.
“U raranga teka ema la uanei i tamilimiou hoboto. E möa. Alia e atei silegu u katuun tu hopö kapir lia. Na u ranga turu Buku u Göagono e butu hamana nou te poeiena, ‘A katuun te nou gono meiou lia ena haröto nanoua lia turu katuun te paköe riou lia.’
Alia e hatei mam ragi limiou a ka teka, ba pöata te butu hamana nouen ba limiou te hamane mou nonei alia e Kristo.
U mana koru alia e ranga hamana mera goulimiou, esi te toulena a katuun te tula negulia e toul hase noulia. Na pöata te lue mia limiou alia, alimiou e lu hasemiou e Tamar te hale moulia.”
E Iesu e ranga hakapa las uu teka ba peisanen te tiama koru hamanasana, ba nonei e ranga hapanina me poeiena, “U mana koru alia e ranga hamana mera goulimiou, a töa i tamilimiou ena haröto nanoua lia turu katuun te paköe riou lia.”
Ba u katunun tsitsilo i tanen e hiataratarar. Nori ima atei silei esi te ranga naien.
A aposol te ngil korui e Iesu e gum ia i rehina e Iesu turu tebol.
Be Saimon Pita e tara uana nonei tara aposol teka me poeiena, “Alö go rangateien, esi nonei te ranga nanen.”
Ba nonei a aposol e habere uana tere Iesu me poeiena, “O Tsunono, esi nonei?”
Be Iesu e poeiena, “Alia e habue go a tsi taposen beret bate hale goien a katuun teka.” Ba nonei e habuena a tsi taposen beret me hale neien e Judas, a pien tere Saimon Iskariot.
Pöata te lu hakapeia e Judas a tsi makumun beret, be Satan e seina i tanen. Be Iesu e poeiena i tanen, “Kato borobori a ka te katsin katoe mölö.”
E möa ta töa turu tebol ti gum hahiseien ega atei sili aha te kato silei e Iesu u raranga teka tere Judas.
E Judas e roron pepeito kapiin a man moni turu katunun tsitsilo, ba palai e poeier e Iesu e ranga mei e Judas tegona hol menaien a man kana tara kannou, ba palai te poeier nonei e gana hala toumin ta tsi moni turu katuun ti möa ta moni.
E Judas e lu hakapa lasi a tsi makumun beret teka ba nonei te lakasana. A ka e bong hakapa.
Pöata te lakasa hakapaia e Judas be Iesu e poeiena, “Alia tu butun Katunuma e solo sei tale riou. Ba lia te söata sei hasegou a solona e Sunahan.
Te hala seie goua lia a solona e Sunahan be Sunahan te hala sei boroboro hase nou a solor.
A matsi galapien, alia e ka gono mera goulimiou tara tsitabubun pöata patu, ba lia te töan laba ragou limiou. Alimiou e sakie moulia, kaba lia u mar ranga uu tara pal kapan turu Jiu teka, temar ranga has uagu lia i tamilimiou, ‘Te la uagu lia alimiou ema antunan la mumei.’
Alia e hala ragi limiou u raranga u tsimus, alimiou go hiangilngil iam. Ti mar ngil has merai lia limiou.
Te hiangilngil moua limiou, ba u katuun hoboto te atei sile riou alimiou u katunun tsitsilo i tar.”
Be Saimon Pita e poeiena tere Iesu, “O Tsunono, ime te la uamou lö?” Be Iesu e ranga palise nen me poeiena, “Alö ema antunan kukute namoi lia tara pöata teka tara han te la uagou lia, kaba lö e kukute moto mou.”
Be Pita e poeiena, “O Tsunono, e hana ba lia tema antunan kukute nagi lö tara pöata teka? Alia e antunan mate beie goulö.”
Be Iesu e hohou rangata uana i tanen me poeiena, “Alö e antunan mate hamana bemou lia? U mana koru alia e ranga megou lö, tara bong teka, i mam te kekeretskö noua a keriou a tson, alö e holis namou tego atei sil menai lö alia a topisa a pöata!”
“Alimiou goma tokumi. Hamana uaiam tere Sunahan na i tar.
A makum e gono tara luma tere Tamar, na lia e la silegu tegona hamatskö mam menai a man makum i tamilimiou. Te goma mana uaien ba lia tema antunan hatei ragilimiou tegona kato taatago mei lia a man makum i tamilimiou.
Alia e la silegu tegona hamatskö mam menai a man makum i tamilimiou, ba lia tena la pouts guma romana batemi lu ragou limiou bara tena ka gono ria tara makum tena ka goua lia.
Na limiou e atei silemiou a maroro tara han te la uagou lia.”
Be Tomas e poeiena i tanen, “O Tsunono, alam ema atei silemi te la uamou lö. Ime temar atei sil mena moi lam a maroro?”
Be Iesu e poeiena i tanen, “Alia a maroro, na lia a nimana, na lia a nitöatöa. E möa ta taiana ta maroro tego la u tere Tamar. Alia puku a maroro tere Tamar.
Te atei sile mia limiou alia, alimiou e atei sil hasemiou e Tamar. Te taniana i romana alimiou e atei sil tale men na limiou u tara hakape men.”
Be Pilip e poeiena i tanen, “O Tsunono, haröto ramei lam e Tamamölö, ba lam te sasaala mou.”
Be Iesu e poeiena i tanen, “Alia u solon ka gono meraiou limiou. Ba lö, o Pilip, tema atei sil noahase milia? A katuun te tare noulia e tara hasena e Tamar. Aha te pei sile milö, ‘Haröto ramei lam e Tamamölö?’
Alimiou ema hamanami te ka uagu lia tere Tamar ne Tamar e ka has na i tar? U ranga te hatei ragi lia limiou ema la peisa nameia i tar. Kaba e Tamar te ka gono menoulia te katoena a man toukui peisa i tanen.
Hamanaiam te ka uagu lia tere Tamar na te ka has uana e Tamar i tar. Kaba tema hamana mia limiou, hamana sila tala namia lia tara man hiharöto ti kati lia.
U mana koru alia e hatei ragou limiou, a katuun te hamana uana i tar ena katoe nou a man toukui te katoe gulia. Na man toukui i tanen e la sei na nou a man toukui teka, taraha alia e la uagu tere Tamar.
Alia e katoe gou a ka te rangata sila namoa limiou tara solor, te kato uanen teka ba solona e Tamar te solosei sila naroua i tar.
Te rangata namoua limiou ta töa ta ka tara solor, alia te katoe gouen.”
Be Iesu e pei lelena, “Te ngile mia limiou alia, hengoeiam u raranga i tar.
Ba lia tena rangate gou e Tamar ba nonei te hala ranei limiou a tana Hihitaguhu, u Namnamei tara nimana tegomi ka gono nitöa meraiou limiou.
U katunura i puta teka ema antunan lueri u Namnamei u Göagono teka, taraha nori ema tare rien na ema atei sil hase rien. Kaba limiou e atei sile men, taraha nonei e ka gono mera noulimiou na nonei e ka has noua i torimilimiou.
“Alia ema antunan laba ragoui limiou ba limiou te here moi u binai. E möa. Alia ena la pouts guma romana.
Ema lehana noi ba u katunura i puta tema tara lele roi lia, kaba limiou e tare moulia. Taraha, alia ena töatöa pouts gou romana ba limiou te töatöa has mou.
A pöata e butu nama romana ba limiou tena atei sile mou alia e ka gia tere Tamar na limiou e ka has mia i tar na lia e ka has gia i tamilimiou.
A katuun te hengoena u raranga i tar bate kukutie nen, nonei a katuun teka te ngile noulia. Be Tamar te ngil hase nou a katuun te ngile noulia, na lia has e ngile gouen ba lia te hatare goien a peisar.”
Be Judas (ema Judas Iskariot nei) e poeiena tere Iesu, “O Tsunono, ime temar hatara pepeisa mena moilö a peisamölö i tamulam batema hatara rami a palair u katuun?”
Be Iesu e ranga palisenen me poeiena, “Ere si te ngile riou lia te hengoe riou u raranga i tar, be Tamar te ngil has ranouen, na lam ena la has muma romana batemi kui luma mia i taren.
Kaba u katuun tema ngileri lia ema hengo haseri u raranga i tar, na u raranga te hengoe milimiou ema la nameia i tar, kaba e la nama tere Tamar te tula namou lia.
“Alia e hatei ragi limiou a manka teka te ka gono noa mera gilia limiou.
E Tamar e hala sila nenama romana a katunun hihitaguhu, u Namnamei u Göagono, tara solor batemi hatuts ranei limiou a manka hoboto, batemi hahatei pouts ranei limiou a mamanaka hoboto tu hatei rai lia limiou.
“Alia e laba meragi limiou a masalohana, a masalohana i tar alia e hala ragien limiou. Alia ema mar hala uagi temar hala uar u katunura i puta. Kaba a masalohana i tar e niga bala nena a masalohana i taren. A torimilimiou egoma toku ii na egoma matout has ii.
Alimiou e hengoe mula alia e pei gula i tamilimiou, ‘Alia e lagou, kaba lia e la pouts has guma romana i tamilimiou.’ Te ngile mia limiou alia, alimiou go sasaala meiam te la uagu lia tere Tamar, taraha e Tamar te pan bala nanou lia.
Alia e hatei mam tala ragi limiou a ka teka, ba pöata te butu nouen ba limiou te hamane mouen.
Alia ema antunan raranga pala lel gia i tamilimiou, taraha a kapan tara han i puta teka e la nama. A nitagala i tanen ema antuna neia i tar.
Kaba alia e katoegu a mamanaka te ranga memei lia e Tamar tego kati lia, ba u katuun hoboto te atei siler alia e ngil koruegu e Tamar. “Takeiam, bara te lara.”
Be Iesu e ranga lenina me poeiena, “Alia u ruein grep hamana, ne Tamar a katuun terena kuin grep.
Nonei e luba nena a man hikalanin grep i tar tema hua nei. A mamana hikalan te huana nonei e kato hagogoso sile neien tego hua hapara lel uen.
Alimiou i kato hagogoso hakapa raia ti hengo haniga mena milimiou u raranga ti hatei rai lia limiou.
Alimiou go ka gono memou lia ba lia te ka gono has mera goulimiou. A hikalan ema antunan hua pepeisa nei. Nonei ega rokoto noa hasia i tuenreina u ruei bate töan huana. Na e markato has uana iesana i tamilimiou. Alimiou ema antunan katoemi ta markato ta niga tegoma ka gono mena milimiou alia.
“Alia u ruei na limiou u hikalan. A hikalan e töatöa sila na te ka uanen turu ruei, ba nonei te töan hua haparana. Na e markato has uana iesana i tamilimiou. Te ka gono memia limiou alia balia teka gono has mera goulimiou, ba limiou te töan kato hanigemiou a manka te ngilena e Sunahan. Kaba te laba namia limiou alia, ba limiou tema antunan kato nami ta töa ta ka te ngilena e Sunahan.
A katuun tema ka gono menei lia e ba nariou. Nonei e here nei a hikalanin ruei te langona. A man hikalan teka e gono raier bate lapo raria turu tula bate haats raier.
Te ka gono memia limiou alia na te hengo hanige mia limiou u ranga i tar, rangata naiam ta ka te ngile milimiou ba limiou te lue moien.
Pöata te katoe mia limiou a markato a niga ba man markato teka te soloseiena e Tamar, ba limiou te haröto has namiou alimiou u katunun tsitsilo hamana i tar.
“Alia e ngil koru ragou limiou temar ngil koru has menanei lia e Tamar. Na limiou go ka gonon töa has memou lia ba lia te ngil nitöa ragou limiou.
Te hengon töa namoua limiou u raranga i tar ba lia te ngil koru noahas ragou limiou, tu mar hengo has mei lia u raranga tere Tamar, be Tamar te ngil koru hase noulia.
Alia e hatei ragu lei limiou u ranga teka ba nisasaala i tar te kauana i tamilimiou ba nisasaala i tamilimiou te onoto hakapa nitöana.
Alia e hatei ragou limiou: hiangilngil uaiam temar ngil has mera gilia limiou.
E möa tu ngil tega antunaia turu ngil te mate sil menanei a töa katuun u katuun i tanen, nonei e haröto nena nonei e ngil koru ranen. E möa noahas tu ngil tega antunaia turu mar ngil teka.
Na te hengo hanige mia limiou u raranga i tar, alimiou u katuun i tar.
Alia ema ngö lel ragi limiou u katunun kui, taraha a katunun kui ema atei sile nei a ka te katoena a katuun te hakuie nen. Kaba alia e ngö tala ragi limiou u katuun hamatskö i tar, taraha alia u hatei hakapa railimiou a man raranga hoboto te hateia lia e Tamar.
Alimiou uma hopö kap nami lia kaba alia tu hopö kap raiou limiou. Na lia u tus raiou limiou tego tataala uaiam limiou bate katoe miou u ngil tere Sunahan. Be Tamar te hala ranoui limiou a manka te singo sile moua limiou tara solor i tanen.
Na lia e hatei ragi limiou u raranga teka ba limiou te hia ngilngil miou.”
E Iesu e ranga lel me poeiena, “Te raharaha raria limiou u katuun te ka mer u hakatsina i puta, atei sil haseiam nori i raharaha mameiou lia ba nori e töan raharaha rariou limiou.
Sanena tego katuun uami limiou i puta, u katuunur i puta sane ngil rariou limiou. Kaba e moa tala. Nori ema ngil rari limiou, taraha alimiou ema katuun lel uami i puta. Alia u luba hakapa raia limiou tara markatona i puta, nonei te raharaha be rari limiou u katunura i puta.
Alimiou go hakats pouts naiam u raranga ti hala ra ii lia alimiou: a katunun kui ema pan nanei a tsunono i tanen. Nori u katuun ti kato homia i tar e kato homi has rariou limiou romana, na u katuun te hengo hanigeier u raranga i tar e hengo haniga has rariou limiou.
Kaba nori e kato sila naroua a manka teka tara solor te söate milimiou, taraha nori ema atei sileri e Sunahan te tula na moulia.
Sanena lia tuma la mei batemi hatei ragien a man raranga i tar, ba nori te tatei peier, ‘Alam ema kato homi mi.’ Kaba tu la hamana ma lia batemi hatei ragien u raranga i tar, e möa tala tegi mar mous uaien.
A katuun te omie noulia e omi hasena e Tamar.
Sanena alia tuma katoei a man mirakol teka, tema katoei ta taina ta katuun i gusu ren, ba nori te tatei poeier, ‘Alam ema kato homi mi.’ Kaba nori i tara hakapa talei a man toukui i tar, ba nori e omie riou lia ne Tamar has.
Nori e markato uar teka ba u raranga ti koloto naia turu Buku u Göagono te manana te poeiena, ‘Alia uma katoi taka ta omi, kaba nori i omi noa haseiou lia.’
“Kaba lia ena hala na guma a katunun hihitaguhu i tamilimiou, ba nonei temi hatei nanou lia, nonei u Namnamei na tara nimana te hala na nama e Tamar.
Na limiou has te hatei namou lia, taraha alimiou tu ka gono memou lia tu tanian kui mam ma lia te antunana i romana.”
Be Iesu e ranga noana me poeiena, “Alia e hatei ragu lei limiou u raranga teka, taraha alimiou e namots hapolase moulia te butuna romana a pöata a omi.
Nori ena hapiou ba raroui limiou a man luman lotu, na nori e kato hamate has rariou a palai i tamilimiou bate poeier, ‘Alam u kato mei a ka teka tegi solosei menai e Sunahan.’
Nori e katoe riou a manka man omi teka, taraha nori ema atei sile roi lia ne Tamar has.
Alia e hatei ragi limiou a manka teka ba tara pöata te butu nouen, ba limiou te hakats kap namou u raranga tu hala mam ra ii lia alimiou.” Be Iesu e pei lelena, “Alia uma hatei mam railimiou a manka teka, taraha alia u ngilin gamon ka gono meraiou limiou.
Kaba lia e la pouts uagou tere Tamar te hala namou lia, na limiou ema rangata hase milia, ‘Ime te la uamölö?’
Kaba limiou e taatagi namou u raranga te hatei ragu lei lia limiou.
Kaba lia e hatei hamana ragou limiou, a tou la pouts i tar, a niniganiga i tamilimiou. Kaba tema la pouts goi lia, a katunun hihitaguhu ema antunan la namei romana i tamilimiou. Kaba te la pouts goua lia, ba lia te hala nagu men romana i tamilimiou.
Na pöata te la namen romana, ba nonei temi haröto ranei u katuun te ka mer u hakatsina i puta a mouna a markato a omi, na mouna a markato a niga, na mouna u kout tere Sunahan.
Nori e hahamana nariou lia, na ka teka a mouna a markato a omi.
Na lia e la pouts uagou tere Tamar, ba limiou tema tara lele moi lia. A ka teka e haröto nena alia a mouna a markato a niga na u raranga i tar e manana.
Na e Sunahan e ona ranou u katunura i puta, taraha nonei e hopö kap hakapein a nihahuna tara katuun te panna tara han i puta teka, nonei e Satan.
“Alia e ka megu u raranga u parpara te ka noana, kaba alimiou ema antunan söata namien.
A pöata te la nama romana u Namnamei u Göagono na tara nimana, nonei emi haröto ranoui limiou a mamanaka te manana. Taraha, nonei ema la mena mei romana u raranga i tanen. E möa. Nonei e hatei nanou a man raranga te hengoe nen tere Tamar. Na nonei u Namnamei u Göagono e hatei ranoui limiou a manka tena butu nou romana i murimuri.
Nonei e söata seie nou romana lia, taraha nonei e luenou a manka i tar bate haröto ranoien limiou.
A mamanaka hoboto tere Tamar, a mamanaka hoboto has i tar. Nonei te pei begu lei lia, ‘Nonei e lue nou a manka i tar bate haröto ranoien limiou.’”
Be Iesu e ranga lenina me poeiena, “A pöata e sukusuku hakapa ba limiou tema tara lele moi lia. Ba tema lehana lel noi ba limiou te tara poutse mou lia.”
Ba palair u katunun tsitsilo i tanen e hiararangar me poeier, “Ime temar mouna uana u raranga teka? Nonei e pei lala, ‘A tsitabubun pöata ba limiou tema tare moi lia, ba tsitabubun pöata lel ba limiou te tara poutse moulia.’ Na nonei e pei hase lala, ‘Alia e la pouts uagou tere Tamar.’
Ime te mouna uana u ranga te pei lalen, ‘A tsitabubun pöata’? Ara ema atei sile rei a ka te ranga nanen.”
E Iesu e atei sil nori i ngilin rangata naien, ba nonei e poeiena i taren, “Alimiou e hiarangrangata namiou ime temar mouna uana u ranga te hagou ranga nagula lia?
U mana koru alia e ranga hamana mera goulimiou, alimiou e tabe mou bate har mou, kaba u katuun te ka mer u hakatsina i puta e sasaala riou. Alimiou e sagohe mou a kamits, kaba kamits i tamilimiou ena habirits ua nou tara nisasaala.
Pöata te katsin poseiena a tahol a pien, nonei e sagohena a kamits, taraha a tou posa i tanen e sukusukuna. Kaba pöata te butu hakapa lala a pien, nonei e solopalena a kamits, taraha nonei e sasaala koru mena te posa mela leien a pien.
Na e kato has uana iesana i tamilimiou. Alimiou e taatagi has mou, kaba alia e tara pouts ragou limiou. Ba limiou te töan sasaala koru mou, na e möa ta katuun tega antunan luban a nisasaala teka i tamilimiou.
Nonei tara pöata, alimiou ema rangata lele moi lia ta ka. U mana koru alia e ranga hamana koru mera goulimiou, te singo sile mia limiou ta ka tere Tamar tara solor nonei e hala ranoien limiou.
I manasa na te la noa hasina i romana alimiou uma singo silemi ta ka tere Tamar tara solor. Singoiam ba limiou te lue mouen, ba nisasaala i tamilimiou te onoto hakapa nitöa nou.”
Be Iesu e ranga noana me poeiena, “Alia e rangan haharuei tuun gula i tamilimiou. Kaba i murimuri alia ema haharuei lel goi. E möa. Alia e ranga halesala tuun nagou e Tamar.
Nonei tara pöata teka, alimiou e singo sila moa tara solor tere Sunahan. Alia ema pei gi alia e singo be ragou limiou tere Tamar.
Taraha, e Tamar e ngil has ranou limiou, te ngil has menami limiou alia na limiou e hamana hase miou alia u lama tere Sunahan.
Alia u la ma tere Tamar me la uaguma i puta teka. Na lia e laba negu a han i puta bate la pouts uagou tere Tamar.”
Ba u katunun tsitsilo i tanen e poeier, “Alö e ranga halesala talam batema haharuei lelmi.
Alam e atei talam alö e atei silem a mamanaka hoboto, ba tema ngile mi tegi rangata lel mei lö ta ka. Tara markato teka alam e hamanem alö u lama tere Sunahan.”
Be Iesu e hohou rangatana me poeiena i taren, “Alimiou e hamana talamiou?
A pöata e sukusuku hakapa, na e butu hakapa noahas ba nori te kute rariou limiou ba limiou hoboto te bus kalakala pouts uamou turu luma i tamilimiou ba lia te ka pepeisa gou. Kaba lia ema ka pepeisa koru goi, taraha e Tamar e ka gono menou lia.
Alia e mar ranga uagula teka ba masalohana i tar te tatei ka gono mera nou limiou. E manana, a markatona i puta teka e habute nou romana u nikamits i tamilimiou, kaba limiou go tagalaiam, taraha alia u la karasa hakapi a markatona i puta.”
E Iesu e ranga hakapaia turu katunun tsitsilo i tanen me tara sei uana i Kolö me poeiena: “O Tamar, a pöata e butu hamanasa talana. Solo sei a Pien i tamölö, ba Pien i tamölö te solo sei hase noulö.
Alö u halei lia a nitsunono tego tara kap mei lia u katuun hoboto, ba lia te antunan hala ragi u katuun tu hala ramei lö alia a nitöatöa te ka nitöana.
Nonei teka a maroro tara nitöatöa te ka nitöana: u katuun te atei sile riou lö a Sunahan te mana nitöana, na lia e Iesu Kristo tu hala nema lö.
Alia u söata seia lö i puta, taraha alia u kato a mamanaka hoboto tu hatei lö alia.
Bara! O Tamar, hala tale mei lia a nikapan ti gum ma lia i rehimölö, a nikapan tu ka mam mei lia i mam te butuia a han i puta.
“Alia u hatein a solo mölö turu katunura i puta teka tu hala rai lö alia. Nori u katuun i tamölö, na lö u hala rameien lia, na nori i hengo hanigan nitöani u raranga i tamölö.
Nori e atei sil taler a mamanaka hoboto te ka megu lia e lama i tamölö.
Na lia u hala hakapa raien a man raranga tu hale mei lö alia, ba nori te hamane ren. Na nori e atei siler alia u la hamanama i tamölö, na nori e hamaner tu hala mena mei lö alia.
“Alia e singo bera gien i tamölö. Alia ema singo beragi u katuun hobotora i puta, kaba lia e singo beregu u katuun tu hala ramei lö alia, taraha nori u katuun i tamölö.
U katuun hoboto i tar u katuun has i tamölö, na u katuun hoboto i tamölö u katuun has i tar. Na nori te haröto ner a nikapan i tar.
Alia ema ka lel goi tara han i puta teka, alia e la uagou i tamölö, kaba nori e ka roua tara han i puta teka. O Tamagulia alö te göagono korum, alö go tara kap raien tara nitagala i tamölö tu halei meilö alia, ba nori te katoe riou a töa katuun, te kato has uarara.
Pöata tu ka gono meraien lia, alia u tara kap raien tara nitagala i tamölö. Alia u tara kapir u katuun tu hala ramei lö alia. A töa puku a katuun te taia, temar hatei mam menaien u Buku u Göagono.
“Na lia e la tala uagou i tamölö. Alia e katoegu u raranga teka i puta ba nori te sasaala nitöa has uar te sasaala uagu lia.
Na lia u hala raien u raranga i tamölö. Na u katunura tara markatona i puta e omi raren, taraha nori e hereri lia: alia ema katuun uagi tara markatona i puta, na nori ema katuun has uari tara markatona i puta.
Alia ema rangata silegi alö go luba raien tara han i puta teka. E möa. Alia e rangata silegu tego hatongo kap meraien lö tara nitagala tere Satan.
Alia ema katuun uagi tara markatona i puta, na nori e hereri lia. Nori ema katuun has uari tara markatona i puta.
Na u raranga i tamölö e mana nitöana. Alö go ranga hahengo raien ba nori te hatalis ba ner a man markato a man omi.
Alö u hala mena mei lia turu katuun te ka mer u hakatsina i puta, na lia e hala has mera gien nonei noahas turu katuun teka.
Na lia e hala menagi a peisar i tamölö tego taguhu merai lia u katuun teka, ba nori te hala has menari a peisaren i tamölö.
“Alia ema singo peisa beragi u katuun teka i tamölö, alia e singo be has regu u katuun te hengoe riou romana u ranga i taren bate hamana uar i tar.
Ba nori te hereri a töa katuun. Na lö, O Tamar, e ka mia i tar na lia e ka gia i tamölö, Nori egi ka mei u töa u tori, te kato has uara ra, ba u katunura i puta te tatei atei sil haser tu hala mena mei lö alia.
Na lia e hala ragien a nikapan tu hala hase mei lö alia. Taraha, alia e ngilegu nori egi herei a toa katuun, te markato has uarara.
Alia e ka gia i taren na lö e ka has mia i tar, ba nori te tatei tori hoboto has uar iesana. Te kato uanen teka ba u katunura i puta te tatei atei siler tu hala mena mei lö alia, na e tatei atei sil haser alö e ngil koru rem u katuun teka temar ngil has mena milö alia.
“O Tamagulia, alö u hala rema u katuun teka i tar, na lia e ngilegu nori egina ka gono meiou lia tara makum tena ka goua lia. Ba nori tena tare riou a nikapan i tar, a nikapan tu hale mei lö alia, taraha alö u ngil korueiou lia i mam te butuia a han i puta.
“O Tamagulia, alö e matskö korum, u katunura tara markatona i puta ema atei sileri lö. Kaba alia e atei sile goulö. Na nori u katuun i tar teka e atei siler tu hala mena mei lö alia.
Alia u haröto naia lö i taren, na lia e kato noahase gouen tara mamana pöata. Taraha, alia e ngilegu nori gi hiangilngil temar ngil has mena milö alia. Na lia e ka has goua i taren.”
E Iesu e singo hakapa uu tara Tsunono, ba nonei e la gono meraiena u katunun tsitsilo i tanen i hapalana a gohi i Kitron tara makum te kaia a kui, ba nori e tasu ria tara kui teka.
E Judas, a katuun tega harötein e Iesu turu katuun ti paköeien, e atei sil hasi a makum teka, taraha e Iesu e roron hagum gono meraia u katunun tsitsilo i tanen tara makum teka.
Be Judas e lu rena u soldia na u katunun taratarakap tara Luman Lotu Pan ti la ma turu pris pan na u Parasi, ba nonei e peigi mera neien tara makum te kaia e Iesu. Nori i la mei a man lam na u bito na mankaan hiatatung.
E Iesu e atei sil a manka tega butuia i tanen. Ba pöata ti tukuia u katuun teka, be Iesu e la taatago rena men me poeiena i taren, “Alimiou e sakemiou esi?”
Ba nori e poeier, “E Iesu na i Nasaret.” Be Iesu e poeiena, “Alia e Iesu.”
Pöata te peien, “Alia e Iesu,” be Judas na u katuun ti ka gono meien e hasula hatou murir me rusur i puta turu tsiktsiki.
Be Iesu e rangata lenina, “Alimiou e sakemiou esi?” Ba nori e poeier, “E Iesu na i Nasaret.”
Be Iesu e poeiena, “Alia e hatei hakapa ragulou limiou alia nonei e Iesu. Te sake milimiou alia, ba limiou te hala ba ramiou u katuun teka.”
Nonei e mar ranga uu teka tego kato hamana menaien u raranga te hagou ranga naien me poeiena, “O Tamagulia, alia uma hapolasei ta töa turu katuun tu hale mei lö alia.”
Be Saimon Pita e lousena u lahoton hiatatung i tanen me ngats sukena a katunun kui tara tsunono pan turu pris me ngats sekilena a talinganen tara pal matou. A solona a katuun teka e Malkus.
Be Iesu e poeiena tere Pita, “Alö go hasogo poutsi u lahoton hiatatung. Nonei a kamits teka te hopö kap bei lia e Tamar. Alia ema antunan ramagi.”
Ba kapten turu ami na u soldia i tanen na u katunun taratarakap tara Luman Lotu Pan e pile kap ner e Iesu me kits naren, ba nori e piou mam narien tere Anas. E Anas nonei a halis a tson tere Kaiapas, a tsunono pan turu pris turu hiningal teka.
<range>
Nonei e Kaiapas te ranga mei a pal kapan turu Jiu me poeiena, “E niga balana tega mate sil menai ta töa puku ta katuun, u katuun hoboto.”
Be Saimon Pita na lia e kukuteiem e Iesu. Ba lia e la gono meiegu e Iesu tara pal pori tara luma tara tsunono pan turu pris, taraha a tsunono teka e atei sileiou lia.
Kaba e Pita e tuol ia ielesala i hapalana a tamana tara ololo. Ba lia e la poutsugu mena ranga gono megu a tahol te pepeito kapiin a tamana tara ololo ba nonei e hatasuena e Pita.
Ba nonei a tahol teka e poeiena tere Pita, “Alö has a töa katunun tsitsilo tere Iesu?” Be Pita e poeiena, “E möa.”
U katunun kui na u katunun pepeito kap i haatsi u tula, taraha a ka e hamuri. Ba nori e tuol hahiser u tula be meimeir. E Pita e tuol gono has meraien bate meimeina.
Ba tsunono pan turu pris e rangate nei e Iesu u katunun tsitsilo i tanen na mar hihatuts i tanen.
Be Iesu e poeiena i tanen, “Alia u roron rangaia i matar u katuun. Na lia u roron hihatutsia tara man luman lotu a man tetenei na tara a Luman Lotu Pan, a man makum ti roron gono hobotoia u Jiu. Alia uma ranga hamousi.
Aha te rangrangata sile milö alia? Alö go rangater u katuun ti hengoe iou lia. Nori e atei siler a man raranga tu hatei raien lia.”
Pöata te ranga naia e Iesu a ka teka, ba töa katunun pepeito kap te tuol ia i rehinen e tapale nen me poeiena, “Alö goma mar ranga uai teka tara tsunono pan turu pris!”
Be Iesu e poeiena i tanen, “Te ranga homi gula lia, balö te hatei nem u ranga u omi te ranga nagula lia. Kaba te ranga haniga gula lia, aha te tapala sile muleilö alia?”
E Iesu e ka noa mei a kits, be Anas e hala mena neien tere Kaiapas, a tsunono pan turu pris.
E Pita e meimei noaia turu tula, ba u katuun e poeier i tanen, “Alö has a töa katunun tsitsilo tere Iesu?” Be Pita e holisina me poeiena, “E möa!”
Ba töa katunun kui tara tsunono pan turu pris, a sungutuna a katuun a talinganen te ngats sekilema e Pita, e poeiena tere Pita, “Alia e peiegu alia e tara ragu moulimiou mere Iesu tara kuin olip.”
Be Pita e holis lenina me poeiena, “E möa!” Ba keriou a tson e kekeretskö hamanasana.
Tara lunlan koru ba nori e laba ner a luma tere Kaiapas mena piou naria e Iesu tara luma tere Pailat a gamman. Ba u Jiu ema la sokö uari iahana luma, taraha a lo i taren e poeiena, a katuun te tasuna iahana luma tara katuun halhal turu Jiu ema antunan noue nei a kannouna turu Paska turu Jiu.
Be Pailat e lakasa uana i taren me poeiena, “Alimiou e kout memi a katuun teka aha?”
Ba nori e poeier i tanen, “Sanena a katuun teka tema kato homii, alam ema antunan mi piou nami ien i tamölö.”
Be Pailat e poeiena i taren, “Alimiou go lue men batena kout namien tara lo peisa i tamilimiou.” Ba u Jiu e poeier, “Alam ema antunan kato hamate nami ta katuun.”
A ka teka e kato hamani u raranga tere Iesu te ranga mam naien nori ena hakutie rien romana tara kuruse, taraha u katunura i Rom pepeisa te antunan markato uar teka.
Be Pailat e tasu poutsuna iahana a luma me ngöena e Iesu me poeiena i tanen, “Alö a King turu Jiu?”
Be Iesu e mar ranga palis mena neien teka me poeiena, “Alö peisa te hakats nem a ka teka, tsi alö u hengo naien tara tana katuun?”
Be Pailat e poeiena, “Alia ema Jiugi! A hun katuun noa has i tamölö na u pris pan i taren te piou naria lö i tar. Aha tu kati lö?”
Be Iesu e poeiena, “Alia a töa king, kaba alia ema king uagi i puta teka. Sanena alia a kingina i puta teka, ba u katuun i tar temi hiatatung sile riou lia ba pal kapan turu Jiu tema antunan pile kap naroi lia. Kaba lia ema king uagina i puta teka.”
Be Pailat e poeiena i tanen, “Kaba lö a king noahas, boka?” Be Iesu e poeiena, “Aa, nonei a ka ti posa silei lia. Alia u tuhana sileia i puta tego hatei merai u katuun a Nimana. U katuun hoboto te ngiler u Mana e hengo hanige rioulia.”
Be Pailat e poeiena i tanen, “Aha nonei, u Mana?” E Pailat e ranga hakapa me lakasa pouts uana turu Jiu me poeiena i taren, “Alia ema sabiegi ta ka ta omi tara katuun teka.
Kaba limiou e ka memiou a markato te hapurese menari a töa karabus tara mar pöata turu Paska teka. Alimiou e ngile miou alia go hapurese berai limiou a King turu Jiu?”
Ba nori e ku hapanir me poeier, “E möa, hapurese e Barabas!” E Barabas a katuun a kopkop ne roron atung hasir u katuun.
Be Pailat e luena e Iesu me halahus nanen.
Ba u soldia e hil haperperere ier a kolits a hihitoka, ba nori e hake rien i bakunen me hasoge rien u hasobö a hihol i tanen te la sei koru.
Ba nori e la uarima i tanen me poeier, “Soloseiam a King turu Jiu,” ba nori e tapala narien i matanen.
Be Pailat e lakasana ielesala me poeiena i taren, “Taraiam! Alia e lu halakasa mena gien i tamilimiou ba limiou te atei silemiou alia ema sabiegi ta ka ta omi i tanen.”
Be Iesu e lakasa uana ielesala, nonei e hasogi u hata u hihitoka na u hasobö a hihol i tanen te la sei koruna. Be Pailat e poeiena i taren, “Taraiam! Nonei a katuun teka!”
Pöata ti tareia u pris pan na u polis e Iesu ba nori e ku hapanir me poeier, “Nila namia tara kuruse! Nila namia tara kuruse!” Be Pailat e poeiena i taren, “Alimiou peisa tegomi lue men ba limiou tena nila namien tara kuruse. Alia ema sabiegi taka ta omi i tanen.”
Ba u Jiu e ranga palis uar i tanen, “Alam e ka mem a lo te poeiena nonei ega mate noua lasi, taraha nonei e pei nonei a Pien Tson tere Sunahan.”
Pöata te hengoeia e Pailat a ka teka, ba nonei e matout koruna.
Ba nonei e tasu pouts uana i luma tara gamman me poeiena tere Iesu, “Ime tu la malö?” Kaba e Iesu ema palise ii u ranga i tanen.
Be Pailat e poeiena i tanen, “Aha tema ranga memi lö i tar? Alö e atei hasem alia e ka megu a nikapan tego hapurese menai lia alö na nikapan has tego hanila menai lia alö tara kuruse.”
Be Iesu e ranga palis uana i tanen me poeiena, “Sanena e Sunahan tema halei lö ta nikapan, alö sane möa hasem ta nitagala tego pitaputa menai lö alia. Kaba a katuun te hala nelala lia i limamölö, a markato a omi i tanen e pan bala nena a markato a omi i tamölö.”
Pöata te hengoeia e Pailat a ka teka ba nonei e ngil korueiena tega hapurese menaien e Iesu bate lana. Ba u Jiu e kur me poeier, “Te hapurese moua lö a katuun teka bate lana, alö ema hahikapien lel uamoi tara gamman pan e Sisa! A katuun te poeiena nonei a king e paköena e Sisa.”
Pöata te hengoeia e Pailat u ranga teka banonei e lu halakasa mena nei e Iesu ielesala me gumna turu gumgum tara tson onuna turu raranga tara makum ti ngöei turu HaHibru i Gabata.
Nonei u lan tegi hamatsköeien a manka turu Paska turu Jiu na ka e söasa hakapa. Be Pailat e poeiena turu Jiu, “Nonei a king i tamilimiou teka!”
Ba nori e ku lelir me poeier, “Atung hamateiam! Atung hamateiam! Nila namia tara kuruse!” Be Pailat e rangata ranen, “Alimiou e ngilemiou alia ego hanila naia a king i tamilimiou tara kuruse?” Ba u pris pan e ranga palise ren me poeier, “Alam u möa ta tana ta king. E Sisa lasi a töa!”
Be Pailat e hapile raneien e Iesu tegina nila menaien tara kuruse.
Ba nori e lueier e Iesu, ba nonei e söata peiseiena a kuruse i tanen me lakasa uana tara makum ti ngöei U Lakö turu Baku. Turu rangana i Hibru i ngöeien i Golgota.
A makum teka nonei ti nila naien tara kuruse, ba nori e nila has raier a huol a katuun tara tana huol a kuruse, a tabi i hapala na tabi i hapala, be Iesu te kana i hagus.
Be Pailat e hakoloto nena a töa makumun raranga me hake rien tara kuruse. Na makumun ranga teka e pei: Iesu na i Nasaret, a King turu Jiu.
U Jiu u para ti riti u ranga teka, taraha a makum ti nila naia e Iesu tara kuruse ema lehana banai a taun. A makumun ranga teka i koloto naia turu topisa u mar ranga: U HaHibru nu HaLatin nu HaGrik.
Ba u pris pan turu Jiu e poeier tere Pailat, “Alö goma koloto nai: ‘A King turu Jiu.’ E möa. Alö go kolotein: ‘A katuun teka e pei, Alia a King turu Jiu.’”
Be Pailat e ranga palis ranen me poeiena, “U ranga te hakoloto nagula lia, alia e koloto hakapa nagulen.”
I murina ti nila hakapa naia u soldia e Iesu tara kuruse, ba nori e luer a man hasobö i tanen me molamolerien tara tohats a soldia, a töa soldia nen nena makum. Nori i lu hasi u hasobö u ngahangaha i tanen te möa ta samap i tanen. Nonei a töa makumun hasobö a ohots.
Ba u soldia e hiararangar me poeier, “Aragi ma kiis kakateien. Aragi pilei satu sil tuneien bara te tare rou esi te lue noien.” A ka teka e butu sil tega mana uu raranga turu Buku u Göagono te poeiena: “Nori i molamoleia a peisaren a man hasobö i tar. Ba nori e pilei satu siler esi tega lu u hasobö u ngahangaha i tar.” U soldia i markato has menaien teka.
Tara pöata teka e tsinana e Iesu, mere toulana e tsinanen ne Maria a tahol tere Klopas, ne Maria Matalina, nori a touhaliou teka i ka hoboto.
Be Iesu e tarena e tsinanen na lia a katunun tsitsilo te ngil korueien, alam u tuol hobotoia i rehinen. Be Iesu e poeiena tere tsinanen, “A katunun tsitsilo teka, a pien i tamölö.”
Ba nonei e poeiena i tar, “E tsinamölö teka.” Na nonei tara pöata teka ba lia e lu menagi e tsinana e Iesu tara luma i tar tegona ka nitöaien.
I murina a ka teka, ba pöata te atei sileia e Iesu a mamana toukui i tanen e kapa, ba nonei e poeiena, “Alia e makagu.” U ranga turu Buku u Göagono e butu hamana tala te ranga menaien u ranga teka.
A kaan osul te saputi u uain u melil e ka, ba nori e hapöluseier a ka te tatei sopena u uain turu uain u melil me hake rien tara tsi kalan ruei ti ngöei u hisop, ba nori e hasoa menarien i runguna e Iesu.
Be Iesu e ousena u uain me poeiena, “A toukui hoboto i tar e kapa talana.” Ba nonei e tötörokö putana me matena.
A pöatan hamatskö turu Paska turu Jiu, na nori ima ngilei a man tuenrei egi kute noaia tara kuruse tara mar pöata teka. Taraha u lan u Göagono turu Jiu i mahö na u lan teka e Göagono koruna. Ba nori ena rangater e Pailat tego haniga menaien tegi peko menai a man mour u katuun ti kuteia tara man kuruse na tegi hakoul mei a man tuenrei i taren tara kuruse.
Ba u soldia e lar mena pekoer a man mouna töa katuun te kute gono mei e Iesu. Na nori i peko hasi a man mouna tabi te kaia i hapala.
Ba nori e la uarima tere Iesu me tareier e Iesu e mate hakapa, ba nori ema pekoeri a man mounen.
Kaba a töa a soldia e sake ii a liklikina e Iesu u saka. Ba u rahatsing na u ramun e lakasa soköna.
Alia e Jon tu tarei a ka teka alia u hatei hakapein u ranga. U raranga i tar e manana, na lia e atei sil hasegu te mana uana u ranga i tar.
A ka teka e butu bate kato hamanena u raranga turu Buku u Göagono te poeiena, “E möa tu töa tu tsinö i tanen tegi tatei peko romani.”
Na u tana u raranga turu Buku u Göagono e markato uana teka, “Nori ena tare riou a katuun ti sakeien u saka.”
Pöata te kapaia a manka teka, be Josep a katununa tara taun i Arimatia ena rangatena e Pailat tego lu menaien u tuenrei tere Iesu. E Josep a töa katunun tsitsilo tere Iesu, kaba nonei e matoutir u Jiu me hamousena a nihamana i tanen. Be Pailat e hanigana, be Josep e lana mena lu hakouleiena u tuenrei tere Iesu.
E Nikodemus, a katuun te la mam uala tere Iesu tara bong, e la gono has mema e Josep na e söata hasema a man potsingina u huol u mar ruei ti ngöi u mer na u alos. Nori i sohala hoboto raien na nitiama i taren e antuna tara 45 kilo.
Be Josep mere Nikodemus e lueier u tuenrei tere Iesu me pitse ri ien u labalaba u lamelame te ka mei u potsing te soka haniga koru, temar kato uar u Jiu te kaho mena rien a katuun.
E kamei a kui e kaia i rehina makum ti kato hamateia e Iesu, na kui teka e kamei a kioun mate a tsimus. E möa noa ta töa tegi hongeia tara kiou teka.
U Lan u Göagono turu Jiu e sukusuku tala, ba nori e honge ria e Iesu iahana kiou teka, taraha nonei a kiou te kaia i sukusuku.
Tara bongbong koru turu lan tutuun turu wik te kuhil noaia a ka, be Maria Matalina e la uana tara kioun mate. Ba nonei e tarena a hatu ti hapili kap nai a kiou i lubana ii a matana a kiou.
Ba nonei e piata uana tere Saimon Pita na i tar mena poeiena i tamulam, “Nori e lue lila e Iesu tara kiou, alam ema atei silemi ime tena hake lilen!”
Ba lam mere Pita e laba namuma a han me la uaiem tara kiou.
Alam a huol u piata hoboto, kaba lia u piata bani e Pita mena tuku mam gia tara kiou.
Ba lia e turu putagu me taregu u labalaba u lamelame e ka, kaba lia uma tasu uai iogana.
Be Saimon Pita e piata hamurimurima me la sokö nitöa uana tara kiou, mena tareiena u labalaba ti pitsei u tuenrei i tanen e opö na u labalaba ti pits hahise ii a bakuna e Iesu. Kaba u labalaba teka ema opö gono mei u labalaba ti pitse ii u tuenrei i tanen. Nonei e tapits peisa me opö pepeisana tara tana makum.
<range>
Ba lia tu tuku mam tara kiou e töan tasu hasigu me taregu a ka teka me hamanagu.
Kaba alam uma atei haniga sil koru noei u raranga turu Buku u Göagono te poeiena nonei ega takei poutsia tara tou mate i tanen.
Ba lam e la poutsum tara makum tu kaia lam.
Kaba e Maria e tuol ia tara matana kiou bate tabena. Pöata te tabeien ba nonei e turu putana me tara uana iahana kiou.
Ba nonei e tarena a huol a angelo i ka mei u hasobö u hiaka nitöa, nori i gum ia tara makum te opöia u tuenrei tere Iesu, a töa e gum ia tara pala te baku uaien na tabi e gum ia tara pala te mou uaien.
Ba nori e rangate ren, “A tsi tahol, aha te tabe sile mölö?” Be Maria e ranga palis ranen me poeiena, “Nori e söate lila a Tsunono i tar, na lia ema ateigi ime tena na hake lilen!”
E Maria e mar ranga uu teka ba nonei e habiritsina me tarena e Iesu te tuol uaien, kaba nonei ema atei silei nonei e Iesu.
Be Iesu e rangate nen, “A tsi tahol, aha te tabe sile mölö? Esi te sakie mölö?” E Maria e pei talasi nonei a tson te taratara kapiin a kui, ba nonei e poeiena i tanen, “A tsi tsunono, tu söata halhale len lö, hatei mou lia ime tuna hakeien lö ba lia tena lue gouen.”
Be Iesu e poeiena i tanen, “Maria!” Ba e Maria e habirits uana i tanen me poeiena turu HaHibru, “Rabonai!” U mar ranga teka e poeiena, “Tson Hihatuts.”
Be Iesu e poeiena i tanen, “Möa tu pile kap naiou lia, taraha alia ema la noa gi iasa tere Tamar. Kaba alö go la tara man hahatoulana i tar, u katuun te hamana ria i tar, balö tena hatei ramen alia e la uagu iasa tere Tamar na e Tamamilimiou has. Alia e la uagu tere Sunahan i tar na tere Sunahan has i tamilimiou.”
Be Maria Matalina e lana mena ranga meraiena u katunun tsitsilo me poeiena, “Alia e tara hakape guma a Tsunono!” Ba nonei e hatei has raneien u ranga te ranga memeien e Iesu.
Nonei noahas turu lan, alam u katunun tsitsilo u matoutir u Jiu, me hapili raiem u tamana tara luma tu kaia lam. A pitala e tsiruku hakapa nonei turu lan tutuun turu wik teka, be Iesu e butuna me tuolna i gusu mulam me poeiena i tamulam, “A masalohana e tatei ka gono mera noulimiou.”
Nonei e ranga hakapa ba nonei e haröto ranei lam a man limanen na liklikinen. Ba lam u katunun tsitsilo e sasaala koru mem tu tara menai lam a Tsunono.
Be Iesu e ranga lelna i tamulam me poeiena, “A masalohana e tatei ka gono mera noulimiou. E Tamar e tula mena mei lia i puta na lia te tula has ragou limiou.”
Nonei e mar ranga hakapa uu teka ba nonei e pihu uana i tamulam me poeiena, “Lueiam u Namnamei u Göagono.
Te luba memoi limiou a man markato a man omi turu katuun, ba markato a omi teka te taiana. Tema luba ramoien limiou ba man markato a man omi teka tema antunan taia has noi.”
E Tomas, nonei a töa i tamulam a maloto na huol ti ngö hasei “e Didimus,” ema ka gono merai lam tara pöata te lama e Iesu.
Ba palair u katunun tsitsilo e hateie ren me poeier, “Alam e tara hakape mula a Tsunono.” Be Tomas e poeiena i taren, “Tema tare goi lia u gahilina tara nila i limanen, na tema tupa nagoi lia a kabeler tara man makum turu nila, na tema tupa nagoi lia a limar i liklikinen, alia ema antunan hamana gi.”
U töa u wik e la hakapa, ba lam u katunun tsitsilo i tanen e ka pon mia i luma, na tara pöata teka e Tomas e ka gono meraiou lam. A man tamana i pili, kaba e Iesu e tasuma memi tuol pon na i gusu mulam me poeiena, “A masalohana e tatei ka gono mera noulimiou.”
Ba nonei e poeiena tere Tomas, “Hakeia a kabelemölö teka, balö te taram tara man limar, hasoa nema a limamölö bate tupa namen iogana i liklikir. Möa tu hahamana, alö go hamana.”
Be Tomas e ranga palis uana i tanen me poeiena, “O Tsunono na e Sunahan i tar!”
Be Iesu e poeiena i tanen, “Alö e hamana mem te tara mena milö alia. A nikalala pan turu katuun tima tarei lia kaba nori e hamana noa hasir.”
E Iesu e kato hasi a man taina a man mirakol a man parpara koru i matar u katunun tsitsilo i tanen kaba lia ima koloto hakapa naien iahana u buku teka.
A man raranga teka i koloto sile ii tego hamana mena milimiou e Iesu nonei e Mesaia, a Pien Tson tere Sunahan. Na te hamana mia limiou i tanen ba limiou te lu sila has namoua a nitöatöa tara solo nen.
I murina a manka teka e Iesu e butu lelia turu katunun tsitsilo i tanen tara Ramun i Galili te ngö haseri a Ramun i Taibirias. Nonei e mar butu u teka.
Alam mere Saimon Pita, ne Tomas ti ngö hasei “e Didimus,” ne Natanielina i Kena i Galili, na lam a galapien tson tere Sebedi, na huol lel has a aposol i ka gonogono hoboto.
Be Saimon Pita e poeiena i tamulam, “Alia ena hagalagu.” Ba lam e poeiem i tanen, “Alam e la gono has memou lö.” Ba lam e sua talam mena hagala halanim, kaba lam uma soohe mei ta töa ta iena.
A pitala e katsin butuma, be Iesu emi tuolna i kotolana. Kaba alam uma mareien.
Ba nonei e poeiena i tamulam, “A galapien, alimiou e sooho hase muma ta iena?” Ba lam e poeiem, “E möa.”
Ba nonei e poeiena, “Lapo menami a abe tara pal matou, ba limiou te soohe mou ta iena.” Ba lam e lapo nem a abe mema antunan las hasei nami a abe tara tolaala, taraha a abe e saputu homi nitöani u iena me katsin takala tununa.
Ba lia e poeiegu tere Saimon Pita, “Nonei a Tsunono!” Ba pöata te hengoeia e Pita u ranga teka, ba nonei e hasei boroborena u hasobö i tanen me kurapa uana turu ramun me ape sunguna.
Kaba a palai i la gono mema a tolaala bate las tala naruma a abe a saputu tara iena, taraha nori ima lehana bana ii a kotolana, u tolima u maloto a ngaha puku.
Pöata tu sung hakapa ma lam, ba lam e tarem u tula te kamei a matsi iena ti höia i tanen, na beret has e ka.
Be Iesu e poeiena i tamulam, “La memuma ta iena te soohe muma limiou.”
Be Pita e sei pouts uana tara tolaala me las hasungena a abe iena a saputu. A para koru a iena a kapan, e antunaia tara 153, kaba a abe ema takala ii.
Be Iesu e poeiena i tamulam, “La muma mi nouiam.” Kaba alam uma rangatanai nonei esi, taraha alam u atei sil nonei a Tsunono.
Be Iesu e hanou ranei lam a beret na iena.
Nonei a hatopisana a pöata teka te butuia e Iesu turu katunun tsitsilo i tanen i murina te takei pouts ien tara tou mate.
Pöata tu nou hakapaia lam, be Iesu e poeiena tere Saimon Pita, “O Saimon, a pien tere Jon, alö e ngil hase moulia? U ngil i tamölö e pan saluhe ba nena u ngil turu katuun teka?” Be Pita e poeiena i tanen, “Aa, o Tsunono. Alö e atei silem alia e ngil korue goulö.” Be Iesu e poeiena i tanen, “Ha nou ri u tunan sipsip i tar.”
Be Iesu e rangata hahuol lelena e Pita me poeiena, “O Saimon, a pien tere Jon, alö e ngil hase moulia?” Be Pita e poeiena i tanen, “O Tsunono, Alö e atei silem alia e ngil korue goulö.” Ba e Iesu e poeiena, “Tara kapir u sipsip i tar.”
Ba e Iesu e rangata hatopiseiena e Pita me poeiena, “O Saimon, a pien tere Jon, alö e ngil hase moulia?” Ba torina e Pita e tiama koru tala mei te rangata hatopisa uu e Iesu me poeiena, “Alö e ngile moulia?” Ba nonei e poeiena tere Iesu, “O Tsunono, alö e atei silem a mamanaka hoboto, na lö e atei sil hasem alia e ngil korue goulö.” Be Iesu e poeiena i tanen, “Hanouri u sipsip i tar.
U mana koru alia e ranga hamana megou lö, a pöata tu hitots noaia lö, alö u hula la mei u ngil peisa i tamölö. Kaba pöata te tsonpan mia romana lö, balö te hasoa nemou a limamölö ba palair u katuun te kitse riou lö bate na piou naria lö tara makum tema ngilin la uamilö.”
E Iesu e mar ranga uu teka bate haröto nena temar solosei mena nei romana e Pita e Sunahan tara pöata te atung hamate rien romana. Be Iesu e poeiena i tanen, “Kukute mou lia.”
Be Pita e habirits uana i muriren me tare noulia, tu kukute mera meien lia, alia tu ngil korui e Iesu. (Alia a katuun tu habuaia tere Iesu tara kannou me poeiegu, “O Tsunono, esi nonei te haröto nanou lö turu katuun te paköe riou lö?”)
Ba pöata te tareia e Pita alia, ba nonei e poeiena tere Iesu, “O Tsunono, aha te butuna romana tara katuun teka?”
Be Iesu e poeiena i tanen, “Te ngile gia lia nonei ega töatöa nitöa e antunana tara pöata te kopis pouts guma romana lia, a ka teka ema ka uanei i tamölö. Kukute mou lia!”
Ba u raranga e tala uana turu katuun hoboto tere Iesu te pei menaien alia ema antunan mate gi romana. Kaba e Iesu ema pe ii alia e Jon ema mate gi romana. E möa. Nonei e pei lasi, “Te ngile goua lia nonei ega töatöa nitöa e antunana tara pöata tena kopis pouts guma romana lia, a ka teka ema ka uanei i tamölö.”
Alia e Jon, a katunun tsitsilo tere Iesu te koloto negu a manka teka. Alia u tara peisein a matar balia te hatei nagen, na lam e atei silem te mana uana u raranga teka.
Kaba e Iesu e kato hasi a man palaina a manka a man parpara. Na sanena a manka teka gi koloto hakapa hoboter, ba han i puta teka te moa nou ta makum tegi haka raia a man buku teka.
O Tiopilus, alia e koloto lel uagu i tamölö. Turu buku mam i tar alia u kolotein a mamanaka te katoi e Iesu tara pöata te hatanieien a toukui i tanen, e antunana tara pöata ti lu sei pouts menaien i Kolö. Mamuna te la sei uaien i Kolö, nonei e hala sila naia u raranga turu Namnamei u Göagono turu aposol te hopö kap raien.
<range>
I murina te mate hakapaien, ba nonei e roron butuna turu aposol i tanen tara man töa man pöata. Nonei e kato sila naia a mamanaka teka tego haröto meraien u aposol, nonei e töatöa hamanana. Nori i tareien tara man tötöa man pöata iahana u tohats u maloto u lan, ba nonei e hatei raneien a Nipepeito tere Sunahan.
Tara töa pöata e Iesu e nou gono mer u aposol me poeiena i taren, “Möa tu laba naiam i Jerusalem, hahaloseiam u Namnamei u Göagono te ranga nema e Tamar tego hala raien limiou, alia u hatei has raien limiou.
E Jon e baptais ria u katuun u ramun, kaba ema lehana noi ba limiou tena habaptais moua romana turu Namnamei u Göagono.”
Ba pöata ti gono hoboto pon ia u aposol ne Iesu ba nori e rangate ren me poeier, “O Tsunono, Alö e taguhu hamanasa tala ramoura a tei Israel tara pöata teka bara te pile peisa nariou a peisarara?”
Ba e Iesu e poeiena i taren, “Ema limiou nei tego atei sileiam a pöata tsi u lan tsi u hiningal te haka mei e Tamar a nitsunono peisa i tanen.
Kaba limiou e luemou u Namnamei u Göagono tere Sunahan ba nonei te hala ranoui limiou a nitagala. Ba limiou tena ranga hatei namoua lia i Jerusalem na i Judia na i Samaria na turu han hoboto i puta.”
E Iesu e ranga hakapa lasi ba nonei te lu sei menari i kolö i matar u aposol. U köasi e hamous kap naien ba nori ema tara lele rien.
Nori i tara sei noa has uu i kolö tara makum te sila len, ba huol a katuun e songots butu ria i rehiren, u hasobö i taren e hiaka nitöa.
Ba huol a katuun teka e poeier, “U katunura i Galili, aha te tuol sile mi limiou bate tara sei uamiou i kolö? E Iesu te lu sei me lilei i Kolö ena mar kopis pouts has uanama romana temar la uala len i Kolö.”
Ba u aposol e laban ner u Pokus tara Ruein Olip ti kaien me la poutsur i Jerusalem. A maroro teka e antunaia temar tataala uaier u Jiu turu Lan u Göagono i taren.
Pöata tina tukuien i Jerusalem ba nori e sei uaier tara rum iasa ti kaien. Nori ere Pita mere Jon ne Jemis ne Endru, ne Pilip ne Tomas ne Batolomio ne Matiu. Na e Jemis a pien tere Alpius, ne Saimon a katuun te tagala bei a han i tanen, ne Judas a pien tere Jemis.
U katuun hoboto teka i gono hoboto bate singo nitöa uaier tere Sunahan. Nori i ka gono has mer a touhaliou, ne Maria e tsinana e Iesu, na u toulana e Iesu has.
Tara pöata teka u katunun tsitsilo tere Iesu ti gono hoboto i antunaia turu 120 a katuun. Be Pita e takeina me tuol na i mataren me poeiena, “A matsi hahatoulana i tar, u raranga te kana turu Buku u Göagono ega butu hamana koru. U Namnamei u Göagono tere Sunahan e ranga silama tere tuburara e Devit i manasa me ranga nena e Judas, a katuun te las rema u katuun ti pile kapiin e Iesu.
<range>
E Judas a töa has i tarara, nonei e ka has ia tara toukui ti kaia ra.”
A moni tara markato a omi te katoeien, i holei a töa makumun tsiktsiki. Ba I murinen be Judas e rusuna ba torinen e tabutuna me talous hakapana.
U katuun hoboto i Jerusalem i hengoin a ka teka me ngöeri a makumun tsiktsiki teka i Akeldama. A solo teka e poeiena “U Tsiktsiki te kamena u Rahatsing.”
Be Pita e poeiena, “I koloto has naia turu Buku u Göagono turu Buk Sam, ‘A luma i tanen e tatei opingina romana, na e möa nou ta katuun tega kaia i tanen.’ “Na u Buku u Göagono e pei hasena, ‘A tana katuun e tatei palise nen bate lueiena a toukui i tanen.’
“A katuun te tataala gono meraiou ra tara mamana pöata ti hula la gono mei ra e Iesu, te taniama tara pöata te baptais raia e Jon u katuun batena antunana tara pöata te laba raia ra e Iesu te lauaien i Kolö, a katuun te tara hamatskö te takei pouts ia e Iesu tara tou mate i tanen, a katuun teka ega tahongoia i tarara.”
<range>
Ba nori e hala ner a huol a solo, a töa e Josep ti ngöei e Basabas na tana solo tanen e Jastus, na tai ti ngöei e Matias.
Ba nori e singo uar tere Sunahan me poeier, “O Tsunono, alö a töa te atei silem a torir u katuun hoboto. Haröto ramei lam esi te ngile mölö tara huol a katuun teka.
Nonei ega palisi e Judas tara toukui turu aposol te pile naien. E Judas e rus ia tara toukui teka me la uana tara makumun nihahuna i tanen.”
Ba nori e hongo hoboter a man hihase tara huol, ba u hihase tere Matias e talous mam nama, ba nonei e hatahongo taleria tara maloto na töa a aposol ba u hihase i taren e onoto poutsuna.
Pöata te butuma u Lan u Göagono ti ngöei u Pentikos, u katuun tere Iesu Kristo i ka hoboto ia tara töa makum.
Ba töa a ka te olongo here mei u ualupu pan e songots butu nama i Kolö, memi saputu hobotena a iahana luma ti gumien.
Ba nori e tareier a ka te here ii u kulupu na te here ii u mia e la kalakalana mena tö ria i bakuna man tötöa man katuun hoboto.
Ba nori e saputu hoboto meier u Namnamei u Göagono tere Sunahan, te haranga raien na te hala raien a niatei na nitagala tegi antunan ranga uaien tara man taina man ranga.
U Jiu u para koru ti kamei u nihamana u kapan koru turu han hoboto ti kaia i Jerusalem tara pöata teka.
Ba pöata ti getaia u katunun tsitsilo, ba u katuun u parpara e piata hoboto ruma me asingoto koru ner ti hengo menaien ti ranga uaien tara man ranga hoboto i taren.
Ba nori e asingoto korur me rangatar, “Alia e poeiegu u katuun te rangar a tei Galili.
Ga e hana bara man tötöa te hengoera a man ranga i tarara?
Ara u katununa tara man provins i Patia na i Midia na i Ilam na i Mesapotemia na i Judia na i Kapadosia na i Pontas na i Eisia.
Na i Pritsia na i Pampilia na i Itsip na tara man makum i Libia te sukusuku uana i Sairini. Na palair u katunura i Rom, u Jiu hamana na pala halhal ti lu hasi u lotu turu Jiu, na palair u katunura i Krit na i Arebia. Ara hoboto e hengo raren ba nori te ranga ria turu mar ranga i tarara bate hatei ner a man toukui pan te katoe e Sunahan!”
<range>
Ba nori e asingoto hobotor me lagi hakhakatsir me hia rangrangatar, “Aha nonei koru te markato uana teka?”
Kaba palai i ranga hamatsingolo raien me poeier, “U katuun teka e tutu mer a uain.”
Kaba e Pita e tuol gono mer a maloto na töa a aposol me ranga hapanina me poeiena turu katuun, “U katunura i Judia na limiou hoboto te ka mia i Jerusalem, hengo mia i tar ba limiou te atei haniga miou.
Alam ema tutu memi a uain temar ranga ua milimiou, taraha a ka e bongbong noana.
E möa, a ka teka e ranga mam noani e Joel a propet tere Sunahan i manasa me poeiena:
‘E Sunahan e poeiena, Tara pöata i murimuri te sukusukun kapa noa romana a pöata hoboto, alia e katoe gou a ka teka: Alia e hala nagou u Namnamei i tar turu katuun hoboto. A galapien tson i tamilimiou na galapien touhaliou has ena ranga nariou romana u rangan propet. U hitots i tamilimiou ena tare riou a man hiharöto, na u tsonpan ena sinasohe riou a man sinasoho.
E manana. Na tara man tsonun kukui puku na touhalioun kukui puku has alia e hala nagou u Namnamei i tar, ba nori tena ranga nariou u rangan propet.
Na lia te haröto nagou a man hiharöto iasa i kolö na manka te butu noua i puta turu tsiktsiki u rahatsing na u tula na u ruhu pan.
I mam te butu noua u Lan u kapan koru tara Tsunono a pitala e kuhil nou na tsihou e rörö here noi u rahatsing.
A Tsunono e taguhu ranou u katuun te singo uaier i tanen, ba nori tema tatei omi roi.’” E Sunahan e mar ranga uu teka.
“Alimiou u katunura i Israel, hengoeiam u raranga i tar. E Iesu na i Nasaret nonei a katuun te hopö kapiin e Sunahan. Na e Sunahan e haleien a nitagala ba nonei te katoeiena a man mirakol pan i matamilimiou, na manka teka e harötein te mana uana e Iesu. Alimiou e atei sile miou a ka teka, taraha nonei e butuia tara han teka.
A katuun teka i hala rai limiou, e kukute noahasena a man hakats tere Sunahan te kato mam noahaseien i manasa, ba limiou e kato hamatie men, taraha alimiou u tagala sileiam u katuun u omi gi nila naien tara kuruse.
Kaba e Sunahan e hatakei poutseien tara tou mate i tanen. E Sunahan e purese banai e Iesu a kits tara tou mate i tanen, taraha a tou mate ema antuna korui tega pile kap menaien e Iesu.
E tuburara e Devit e rangein e Iesu i manasa me poeiena tere Sunahan: ‘Alia u tara nitöani a Tsunono i matar. Nonei e kana tara pal matou i tar ba lia tema tatei matout gi.
A torir e sasaalana na u raranga i tar e haröto nena a nisasaala i tar. Na peisar e hahanei nitöa sile nou a tou takei pouts.
Taraha, alö ema laba namoi u namnamei i tar bate kakana tara makum turu mate. E möa. Alö ema haniga namoi tego koreme uu a tsomi i tamölö. E möa.
Alö u haröte ii lia a maroro te la uana tara nitöatöa. Na lö e kato hasasaala korue mou lia, taraha alö e ka gono memou lia.’ E Devit temar ranga uu teka.”
E Pita e ranga lel me poeiena, “A matsi hahatoulana i tar, alia e ranga halesala negu e Devit a King i tarara na i manasa e mate hakapa ba nori e honge ren tara kiou, na kioun mate i tanen e ka noa hasina i romana.
Nonei a propet, na nonei e atei sil e Sunahan e haleien u raranga te mana uu iasa. E Sunahan e ranga hatagala hamana mam noani tega hatuol menaien ta töa tara hun katuun tere Devit turu gumgum u kapan.
E Devit e atei sil a ka teka ba nonei e ranga mam nena e Mesaia a katuun te hopö kapiin e Sunahan. Ba nonei e poeiena, e Mesaia ega takei poutsia tara tou mate i tanen. E markato uana teka, ‘E Sunahan ema laba naien ba nonei te kakana tara makum turu katuun ti mate. E möa. A tuenrei nen ema koreme ii.’
Nonei e Iesu teka e Sunahan e hatakei poutseien, na alam u tara hoboteien ba lam te habulungana namen.
Na nonei e la hakapa uu iasa mena gumna i rehina e Sunahan, be Sunahan e hale neien u Namnamei u Göagono te ranga mam naien i manasa. Na, a ka te tare milimiou na te hengoe milimiou nonei u Namnamei teka te hala rameien lam.
E Devit ema la sei uai i Kolö, kaba nonei e pei, ‘A Tsunono e pei tara Tsunono i tar: Gum ia tara pal matou i tar, e antunana tara pöata te kato ragoua lia u pakö i tamölö u kaan tötö i tamölö.’
<range>
“Bora, hatei raiam a tei Israel: E Sunahan e katoeien a Tsunono na Mesaia, nonei e Iesu a katuun ti hahalosi ra ti nila namia limiou tara kuruse.”
Pöata ti hengoeia u katuun u raranga teka, ba nori e toku korur be ranga meier e Pita na u palair u aposol me poeier, “A matsi hahatoulana, aha tego kati lam?”
Be Pita e poeiena i taren, “Hapolasa ba neiam a man markato a man omi na man hakats a man omi i tamilimiou ba limiou tena habaptais mia tara solona e Iesu Kristo ba man markato a man omi i tamilimiou te luba nariou ba limiou te lue miou u Namnamei u Göagono i tanen.
U Bulungana u Niga teka e la uana i tamilimiou na tara galapien has i tamilimiou i murimuri. Na nonei e la has uana turu katuun hoboto te ka ria turu han i lehana na turu katuun hoboto te ngö rena e Sunahan.”
Be Pita e hatei has raneien u raranga u parpara lel me ranga hataatagina i taren me poeiena, “Haneiam! Alimiou e namots lu hase miou a nihahuna te la uanama turu katunura i romana.”
U katuun ti hengoe u ranga i tanen bate sasaala meren i baptaisir. E sukusukuia turu 3,000 turu katuun ti baptaisir nonei turu lan teka temi hahonoto gono mer u katunun tsitsilo.
Nori i ha hengo hanigan töaia turu hihatuts turu aposol bate singo gono meraren tere Sunahan, na nori i nou gono has mer u aposol.
Ba u aposol e katoeier u mirakol u parpara, ba u katuun e matout korur.
U katuun ti hamana i ka hoboto bate hiamolamola ner a mamanaka i taren.
Nori i haholin a manka i taren bate molamola naier a moni turu katuun hoboto ti möa ta moni.
Turu mamana u lan nori i la hoboto uu tara Luman Lotu Pan tina singo hoboto uaien na nori i nou hoboto mei u hakats u niga na nisasaala pan.
Nori i solosei nitöani e Sunahan bate ka mer a niniganiga turu katuun ti ka hoboto meraien. Na turu mamana u lan a Tsunono e halasei susuli u hihase turu katuun u tsimus ti hamanaia tere Iesu Kristo.
Turu töa u lan e Pita mere Jon i la uu tara Luman Lotu Pan tara pal 3 kilok tara lahi, a pöatan singo.
Ba töa katuun a mou omi te söata hatasue ria tara tamana ti ngöei “A Tamana a Niga.” E tsinanen e mar posa noahas menaien teka. Turu mamana u lan nonei i söata nitöa menai tara tamana teka, tega singo be me naien a peisanen ta tsi moni turu katuun ti tasuia tara Luman Lotu Pan.
Tara pöata te tareien ere Pita mere Jon ti katsin tasu uaien, ba nonei e singoe iena ta tsi moni i taren.
Ba nori e tara tötoso uaier i tanen be Pita e poeiena, “Tara uama i tamulam!”
Ba nonei e tara uana i taren me hakats nena tega lu menaien ta ka i taren.
Be Pita e poeiena i tanen, “Alia u möa ta moni, kaba lia e hale goilö a ka te ka megu lia. Tara solona e Iesu Kristo na i Nasaret, alia e ranga megou lö, alö go tataala!”
Be Pita e lueiena a pal matou i tanen tega hatakei menien, ba man pitpitana u mou na man pagpagotona man mounen e tagala poutsur.
Ba nonei e kurapa seina me tuoluna me tanian tataalana! Ba nonei e tasu gono merena ere Pita mere Jon i Luman Lotu Pan, me kurapa lalana me soloseiena e Sunahan turu ranga i tanen!
U katuun hoboto i tara te tataala uaien ba nori e soloseir e Sunahan.
Ba nori e töan tara marei taler nonei lasi a katuun te roron singo ta moni te gumien tara Tamana a Niga. Nori i asingoto koruni a ka te butuia tara katuun teka.
U katuun hoboto i asingoto koru me piata uaier i taren, tara makum ti ngöei a “Luman Oho tere Solomon” i rehina Luman Lotu Pan. Na nonei a katuun teka e pile noahas ia tere Pita mere Jon.
Be Pita e tara ranen me poeiena i taren, “Alimiou u katunura i Israel e asingoto koru namiou a ka teka bate tara tötoso uamuma i tamulam? Kaba a katuun teka ema niga mela lei a nitagala peisa i tamulam tsi a markato a niga i tamulam bate tataalana. E möa.
A Sunahan tere Abraham mere Aisak na e Jekop na u tuburara i hala sei a solona a katunun kui i tanen e Iesu. Nonei a katuun teka tu hala mena milimiou turu katuun ti paköeien. Na e Pailat a gamman e ngilin purese e Iesu bate lana, kaba limiou u tori tsuga namen i matana e Pailat.
Nonei a katuun a matskö na niga koru, kaba limiou u tori tsuga namen. Alimiou u singo tsipon nemi e Pailat ega hapurese berami limiou a katuun a hihipuli.
Alimiou u atung hamateiam a Mouna a Nitöatöa. Kaba e Sunahan e hatakei poutseien tara tou mate i tanen, na lam u tari a ka teka bate hahatei namen.
A markato te hamana mena milam e Iesu na te haniga mena milam a solonen, nonei a markato te hatagala poutse lala a katuun teka te tare milimiou na te atei sile milimiou. E Iesu te habuti a nihamana i tamulam, na nihamana teka te kato haniga poutse lala a katuun teka i matamilimiou hoboto.
“A man hahatoulana, alia e atei silegu a ka omi teka u kato memi limiou na pal kapan has i tamilimiou a nitutu.
Ba tara markato teka be Sunahan te kato hantoeiena u raranga i tanen ti hatei mamin u propet hoboto, te poeiena e Mesaia ega sagohi a kamits pan, na e Sunahan e kato hamana noa hasi a ka teka.
Paliseiam u hakats i tamilimiou bate habirits ua miou tere Sunahan, be Sunahan te luba nanou a man markato a man omi i tamilimiou.
Te markato uamou limiou teka, ba Tsunono te habute nou a nitagala a tsimus i tamilimiou, ba nonei te hala pouts has mena namei romana e Iesu i tamilimiou, nonei e Mesaia te hopö kap mam beraien limiou.
Nonei ega ka buia i Kolö e antunana te butu nama romana a pöata te kato hatsimuse noa e Sunahan a man ka hoboto, temar ranga sila uaia e Sunahan turu propet u matskö i tanen i manasa.
E Mosis e pei, ‘E Sunahan a Tsunono i tamilimiou e habute nou romana a töa propet turu toulamilimiou i murimuri bate taguhu ranou limiou, kato has uana te markato has meien lia. Alimiou go hengoeiam a mamanaka te ranga mera neien limiou.
Ere si u katuun tema hengoe roi a ka te ranga nanou a propet teka, e lu kata raroua turu katuun tere Sunahan ba nori tena taia riou.’
“E Samuel na u palair u propet has ti butu hamurimurima i tanen, nori hoboto i rangein a pöata te kana i romana.
Alimiou u pal katuun turu propet. Na limiou u katuun te lu hasemiou a manka turu ranga hamana te hale ii e Sunahan u tubumilimiou. Nonei e pei tere Abraham, ‘Alia e kalala sila ragoua a man hun katuun hobotora i puta tara pala i tamölö.’
Be Sunahan e hopö kap nena a katunun kui i tanen e Iesu, me hala mam mena meien i tamilimiou tega kalala meraien limiou. Nonei e ngilin habirits ba ranei limiou a man markato a man omi i tamilimiou.”
E Pita mere Jon i ranga noahas ia turu katuun, ba u pris na tson pepeito kap turu polis ti tara kapiin a Luman Lotu Pan na u Sadiusi e la uarima i taren.
Nori i raharaha koru mei ti hatuts meraien u katuun, e Iesu e takei poutsia tara tou mate, e haröto nena u katuun ti mate hakapa e takei pouts has riou.
Ba nori e pile kap raier ere Pita mere Jon me karabus raren tegi kout meraien turu tanu lan, taraha a ka e lahi hakapa.
Kaba a katuun a parpara koru ti ka me hengoeier u raranga i taren me hamana korur, me hapara lel raier a pala ti hamana mamia tere Iesu. Na u hihase tara pal tson hoboto e sukusukuia turu 5,000.
Ba turu hamahö ba pal kapan turu Jiu na u tson hihatuts tara Lo e gono hoboto ria i Jerusalem.
Nori i gono hoboto mei e Anas a tsunono pan turu pris, na e Kaiapas ne Jon ne Aleksenda, na palai has ti pala uu tara tsunono pan turu pris.
Ba nori e hatuol raria a huol a aposol i mataren me rangata raren me poeier, “Ime tu lue ma limiou a nitagala tu kato haniga pouts memi limiou a katuun teka? Alimiou u kato memien a solo teresi?”
Ba u Namnamei u Göagono e saputena e Pita me ranga palis uana i taren, “Alimiou u pal kapanira i Israel na u tsunono.
Alimiou e rangata ramou lam i romana tara ka a niga te katoi lam ti kato haniga pouts menai lam a katuun a mou omi na ime temar niga pouts uaien.
Alia e ranga hatei mera goulimiou hoboto na u katuun hobotora i Israel. A katuun teka te tuoluna i matamilimiou e niga pouts mei a nitagala tara solona e Iesu Kristo na i Nasaret. Nonei tu hanila namia limiou tara kuruse be Sunahan e hatakei pouts noa hase nen tara tou mate.
Nonei e Iesu a katuun te ranga nena u Buku u Göagono bate poeiena, ‘Alimiou e heremi u katuun te hatakeier a luma. Na katuun teka e here ii a hatu tu rama naiam limiou. Kaba nonei a hatu te niga balana tara toukuina tara luma.’
“E möa ta taina ta katuun tega tatei lu pouts merai u katuun tere Sunahan. Tara mamana han hoboto i puta, e Sunahan ema hanige ii ta taina ta katuun tega tatei lu pouts merai ra tere Sunahan. E Iesu puku lasi.”
Nori i asingoto koru ni timar ranga hatagala uu ere Pita mere Jon batema matout ri, me tara marei haser a huol a katuun teka ima la meia tu skul pan. Nori i asingoto koru me tara marei taleier ti lala gono menaien e Iesu i manasa.
Ba nori e hahalongolo mer ti tara menaien nonei a katuun ti kato haniga poutsi bate tuol gono meraiena ere Pita mere Jon.
Ba nori e ranga meraier a huol a aposol egi lakasa, ba nori te hirari ria i taren pouts. Ba nori e poeier, “A saha ka te katoe roura i taren? U katuun hoboto te ka ria i Jerusalem e atei siler ti kato menaien u mirakol pan teka, na ra ema tatei holis narien.
<range>
Kaba aragi ranga hatagala meraien ba nori tema tatei hala lel nari tu raranga tara palair u katuun tara solona e Iesu. Taraha, u bulungana teka e namots hula la na turu katuun hoboto.”
Ba nori e ngö hatasu pouts raren, me ranga hatagala mera rien tegima rarare lel menaien e Iesu, na tegima hihatuts lel has menaien a solonen.
Bere Pita mere Jon e ranga palis raren me poeier, “Alimiou peisa tego hamoue iam a saha ka te nigana i matana e Sunahan. Alam ego hengo raiou limiou, tsi alam go hengoi e Sunahan?
Alam ema antunan hahalongolo ba nami a ka tu tari lam na tu hengoe lam.”
Ba pal kapan e ranga hatagala lel mera ren me töan hapurese raren. Nori ima sabe ii ta markato tegi mar hahuna sila meraien, taraha u katuun hoboto i ranga me soloseier e Sunahan tara ka te butu.
Taraha, a katuun te butu ia u mirakol teka e kamei u tohats u maloto u hiningal, nonei e lan tsonpan hamanasa.
Ba nori e hapurese raier ere Pita mere Jon ba nori e la pouts uaier turu katuun i taren mena hatei rarien a manka ti rangein u pris pan na pal tsunono.
Pöata ti hengoien, ba nori e gono hobotor me singo uaier tere Sunahan me poeier, “O Tsunono, alö tu kato u kolö na u puta na u tasi na mamanaka te ka ria i taren.
I manasa u Namnamei u Göagono i tamölö e ranga silaia tere Devit e tubumulam a katunun kui i tamölö me poeiena: ‘U palair u katuun i raharaha koru. Nori i mastein korupaköni a Tsunono.
U tsunono pan turu han i puta i tuol me hanei siler a hiatatung. Aa, u katuun u kapan i gono hoboto sil tegi hiatatung gono menaien a Tsunono e Mesaia.’ “U Namnamei u Göagono temar ranga uu teka.
Na ka teka e butuia i Jerusalem. U mana koru, e Herot a King na e Pontias Pailat a gamman i gono hoboto mer a pal kapan i tamulam u Jiu na u katuun halhal. Nori i gono hobotoia tara taun teka tegi kato homi menaien e Iesu, nonei a katunun kui a Göagono i tamölö tu hopö kap mamin lö tego Mesaia.
Tara nitagala i tamölö na turu ngil i tamölö, alö u kits hakapi u raranga tara manka teka tega butu. Ba nori u katuun e gono siler tegi kato menaien a mamanaka teka.
O Tsunono, alö go tara tala, te ranga sil mena rien u katunun kui i tamölö, hatagala ramou lam ba lam te ranga hatagalam batema tatei matoutmi.
Alö go harötein a nitagala i tamölö bate kato haniga pouts rem u katuun te ka mer a siki, bate katoeiem u mamana mirakol tara nitsunono tere Iesu a katunun kui a Göagono i tamölö.”
Tara pöata ti singo hakapaien, ba makum ti gono ien e tagasina. Nori hoboto i saputu mei u Namnamei u Göagono me tanian hatei ner u raranga tere Sunahan, nori ima matout ii.
A pala ti hamana i ka mei u töa puku u tori na u töa puku u hakats. E möa ta töa i taren tega ranga bate poeiena, “A manka teka, a manka pepeisa i tar.” E möa. Kaba mamanaka hoboto i taren era manka hobotoien.
U aposol i hatein u raranga te takei pouts uu a Tsunono e Iesu, na u ranga i taren e tagala koru. Be Sunahan e hala hoboto raneien a nisasaala pan.
E möa ta töa i taren tega makmakum ban ta ka. U katuun ti kamei u tsiktsiki tsi a luma i hahol naien, ba nori emi piou pouts ner a moni tara manka ti hahol naien.
Ba nori emi hala narien turu aposol, ba u aposol e molamola rarien u katuun hoboto e antunaia timar makmakum hapopoien tara mamanaka.
Hena, a töa katuun a solonen e Josep te tuhanaia tara tolo i Saiprus na te hatubunaia tere Livai. U aposol i ngöeien e Banabas. A mouna solo teka e poeiena, “A katuun te katoena u rangan hitaguhu.”
Nonei e haholin a makumun tsiktsiki i tanen, memi piou nena a moni te lueien turu aposol.
E kamei a töa katuun a solonen e Ananias, na tahol i tanen e Sapira. E Sapira e atei sil hasi te hahol menai e Ananias a töa makumun tsiktsiki i taren.
Na tahol i tanen e atei has te pile kap pouts menai e Ananias a hapalan moni tara hiholina u tsiktsiki. Ba nonei ena hala ranei u aposol a hapalana a hihol.
Be Pita e poeiena i tanen, “O Ananias, aha tu hengo sile ii lö u hiamus tere Satan balö te gamoeiem u Namnamei u Göagono? Alö u pile kap pouts sil nai a hapalana moni ti hole ii u tsiktsiki, aha?
Tima hol noei u tsiktsiki, u tsiktsiki peisa i tamölö. Na i murina tu hahol naien lö, alö u kato meien u ngil peisa i tamölö. Ga ime tsiponi tu mar hakats uu lö balö te katoeiem a markato a omi teka? Alö ma gamo rai lam, kaba alö u gamoe e Sunahan.”
Pöata te hengoeia e Ananias a ka teka ba nonei e rusuna me tuhamate nitöa nena. Na u katuun hoboto ti hengoein u bulungana teka i matout koru.
Ba u katuun u hitots e tasur mena pitseren, me söata halakase ren mena kaho naren.
A topisa aua e la hakapa ba tahol i tanen e Sapira e tasu nama. Kaba nonei ema atei sile ii a ka te butu.
Be Pita e poeiena i tanen, “Hatei moulia, nonei lasi a hihol hoboto turu tsiktsiki teka tu lueiam limiou u mun tahol?” Ba tahol e poeiena, “Aa, nonei lasi a hihol hoboto.”
Be Pita e poeiena i tanen, “Alimiou u kitseiam u ranga tego torohana mena milimiou u Namnamei tara Tsunono? U katuun te kaho narima a tson i tamölö e ka ria tara tamana. Nori e söata halakasa hase riou lö!”
Ba tahol e rus na i mouna e Pita me matena. Ba u hitots e tasu rima me tarer a tahol e mate hakapa, ba nori e söata halakase ren mena kaho narien i rehina a tson i tanen.
U katuun hoboto tere Kristo na u katuun hoboto has ti hengoein a ka teka i matout koru.
U aposol i katoi u mamana u mar mirakol i gusur u katuun. U katuun ti hamana i gono hobotoia tara makum te ngöeri a Luman Oho tere Solomon.
U katuun tima hamana ii ima la ua ii ti kaien kaba nori i hala raien u pannen koru u tara marei.
Kaba a para tson na tahol i hamana mena tapo raier a pala tara Tsunono.
Ba u katuun e söata halakasa merari u katuun ti ka mei a siki i kalana mena hopö rarien tara man inana na man holholasa. Nori i markato uu teka ba pöata te la ma e Pita ba u oho tanen te kopo rena a palai i taren bate kato haniga pouts ranen.
U katuun u parpara ti lama turu han ti ka hahis a taun i Jerusalem emi piou hasir u katuun ti ka mei a siki na u katuun has ti ka mei a liliahanei, nori i kato haniga hoboto poutsir.
Ba tsunono pan turu pris na u katuun ti ka gono meien, a pala turu Sadiusi, e hiomi koru ria turu aposol.
Ba nori e pile kap raier u aposol me haka rarien tara luman karabus.
Kaba tara bong ba angelo tara Tsunono e kalatena a tamana tara luman karabus me halakasa rena u aposol me poeiena i taren, “Na tuol mia iahana Luman Lotu Pan bate hatei rami u katuun u raranga hoboto tara markato a tsimus teka.”
<range>
Pöata ti hengoeien u raranga teka, ba nori e la uaier tara Luman Lotu Pan tara bongbong koru mena hihatuts ria turu katuun. Ba tsunono pan turu pris na pal kapanira i Israel e ngö gögono merari a pal kapan hoboto turu Jiu turu hagum turu Kout Pan, ba nori e hala ner u ranga tara luman karabus tegimi piou meraien u aposol i mataren.
Ba pöata tina tukuia u polis, ba nori ema sabe rari u aposol tara luman karabus. Ba nori e la pouts uarima turu Kout memi hateir, “A pöata tena tuku mula lam tara luman karabus, alam ena sabie mula a man tamana e pili hakarapoto koru lala, na u tson pepeito kap e tuol has rima turu tamana. Kaba pöata te kalate muma lam u tamana, alam ema sabie mumei ta töa iogana.”
<range>
A tson pepeito kap turu polis ti tara kapiin a Luman Lotu Pan na u pris pan i hengo a ka teka me hakats hapara koru ner a ka te butuia turu aposol.
Ba töa katuun e tasu nama me poeiena i taren, “Hengoiam! U katuun tu haka ramia limiou tara karabus e tuol ria iahana Luman Lotu Pan, nori lahas te hatuts rer u katuun!”
Ba tson pepeito kap e la gono merena u polis i tanen mena lu pouts rarima u aposol. Kaba nori ima atung rai u aposol, taraha nori i matouti tegi titi hatu meraien u katuun.
Ba nori emi piou pouts raria u aposol i gusuna u Kout Pan, ba tsunono pan turu pris e rangrangata ranen me poeiena, “Alam u hapiou hatagala koruni tegoma hihatuts mena milimiou a solona e Iesu. Kaba limiou u hasaputu hobotemi u hihatuts i tamilimiou a han i Jerusalem. Alimiou e hasösö noahas mera milam a nimate tere Iesu.”
<range>
Be Pita na u palair u aposol e ranga palisir me poeier, “Alam ema tatei kukutiemi u ranga i tamilimiou! Alam e kukute lasem u raranga tere Sunahan.
Alimiou tu nila naiam e Iesu tara kuruse me kato hamatie men, kaba a Sunahan turu tuburara te hatakei poutseien tara tou mate.
Be Sunahan e lu sei mena neien iasa tara pal matou i tanen, nonei a Tson Mammam na Tson Hihitaguhu. Nonei i lu sei sileien tegi palis menai u katunura i Israel u hakats na markato a omi i taren, ne lu sei sil haseien tego luba menaien a markato a omi i taren bate tara pouts uana i taren.
Alam na u Namnamei u Göagono u tarei a manka teka te kato e Sunahan me hatei namen. Be Sunahan e hala has nena u Namnamei u Göagono turu katuun te kukutier u raranga i tanen.”
Pöata ti hengoeia a pal kapan u ranga teka, ba toriren e si koruna ba nori e katsin atung hamate rer u aposol.
Kaba a töa a Parasi e kaia turu hagum pan teka, nonei a katuun pan turu Kout, a tson hihatuts tara Lo, na u katuun i tara marei korueien. A solonen e Gamaliel, e tuol ia i gusuren me hatei nena u aposol gi halakasa bir. Ba nonei e poeiena turu Kout, “U katunur i Israel, alimiou go hakats mam naiam a ka te ngilin katoe milimiou turu katuun teka.
<range>
Ema manasa korui a töa katuun a solonen e Tiudas e pei hasi, ‘Alia e ka megu a nitagala.’ U 400 tara katuun i hamaneien. Kaba a gamman e atung hamateien, ba u katuun hoboto ti hamanaia i tanen e la kalakalar ba u hihatuts e tia hakapana.
I murinen, tara pöata ti hopö naia u katuun a soloren tara gamman, be Judas na i Galili e takei has mena eno hakats ba katuun a para e kukute hasenen. Kaba nonei i atung hamate hasi, ba u katuun hoboto ti hamanaia i tanen e la kalakala hasir.
Na tara ka tala teka i romana, alia e hatei ragou limiou, alimiou goma katoemi ta markato ta omi i taren. Haka raiam. Te taniama a toukui teka tara katuun tuun, nonei ema takui noi.
Kaba te taniama a toukui teka tere Sunahan, alimiou ema antunan luba ramoien. Alimiou e namots hiatatung gono me miou e Sunahan!” Ba pal kapan e hengoer u ranga tere Gamaliel.
Ba nori e ngö hatasu pouts raier u aposol me hasingata raren. Ba nori e ranga hatagala mera rien tegima kato lel menaien u ranga tara solona e Iesu, ba nori e hapurese raren.
Bu aposol e laba ner u Kout, me sasaala koru siler te haniga meraien e Sunahan tegi kamits sil menaien a solona e Iesu.
Na turu mamanu lan, tara Luman Lotu Pan na turu luma has turu katuun, nori i hahatei nitöani u Bulungana u Niga bate hihatuts ner e Iesu nonei e Mesaia, a katuun te hopö kapiin e Sunahan tega taguhir u katuun i tanen.
Tara man pöata teka u hihase turu katunun tsitsilo e para susul. U katuun ti atei sil u rangan HaGrik i raharaher u katunura i Hibru u amoaba i taren ima tara sil rai tara pöata ti molamola naia a kannou.
Ba maloto na huol a aposol e ngö gögono rer u katunun tsitsilo hoboto me poeier, “Ema niga koru nei tego hapolasan hahatei menai lam u raranga tere Sunahan bate tara kap nem a kannou.
Alimiou go hopö kap raiam a tohit a katuun i gusumilimiou te ka mer a solo a niga i matar u katuun, na u Namnamei u Göagono ega saputuia i taren bate ka meier a niatei a niga. Ba ra te haka raiera u katuun teka egi tara kapiin nonei a toukuin kannou teka.
Ba lam te kui nitöa moua tego singo u lam tere Sunahan na tego taguhu has merailam u katuun turu raranga tere Sunahan.”
U katuun hoboto i haniga korui u raranga ti katoi u aposol. Ba nori e hopö kap naier e Stiven, a tson te ka mei u nihamana u kapan na te saputu mei u Namnamei u Göagono. Ba nori e hopö kap has naier e Pilip ne Prokoras ne Naikena ne Timon ne Pamenas na e Nikolas. E Nikolas a katununa i Antiok te la uama tara pala turu Jiu.
Ba nori e hatuol raria u katuun teka i matar u aposol, ba nori e singo uaier tere Sunahan me hatakope ria a limaren i taren tega kalala meraien e Sunahan tara toukui i taren.
U raranga tere Sunahan e tasata susul noahas. Na u hihase turu katunun tsitsilo i Jerusalem e para susul koru hamanasa tala, na para koru has a man pris turu Jiu i hengo koru talei u nihamana teka.
E Sunahan e haniga korui e Stiven me hale neien a nitagala a kapan, nonei e katoe u mirakol e gono i gusur u katuun.
Ba palair u katuun e tanian raharaher e Stiven. Nori a pal katuun tara töa luman lotu turu Jiu ti ngöei a luman lotu turu Friman. Nori u katunur i Sairini na i Aleksenria na i Silisia na i Eisia.
Kaba u Namnamei tere Sunahan e hale ii e Stiven a niatei a niga koru, nori ima antuna ii temar ranga sila uu e Stiven.
Ba nori e hol raier a palair u katuun tegi pei menaien, “Alam u hengoi te ranga homi menaien e Mosis na e Sunahan!”
Ba nori e hala ner u ranga te kato haraharahir u tsunono na u tson hihatuts tara Lo. Ba nori ena tarer e Stiven me pile kap naren mena piou narien i matana u Kout Pan.
Ba nori e hatuol rer u katuun tegimi gamo uaien bate poeier, “A katuun teka e roron ranga homi nena a luman lotu a Göagono i tarara na Lo has tere Mosis.
Taraha, alam u hengoei te pei menaien, ‘Nonei e Iesu ni Nasaret e kato rure nou a Luman Lotu Pan bate palise nou a man markatona i manasa te hala raira e Mosis!’”
U katuun hoboto ti gum ia turu Kout i tara tötoso uu tere Stiven me tarer a matanen e here ii a matana a angelo.
Ba tsunono pan turu pris e rangatena e Stiven, “U ranga teka e manana?”
Be Stiven e ranga palisina me poeiena, “A matsi hahatoulana na matsi hahatamana, hengo iam! A Sunahan turu ualesala e butuia tere tuburara e Abraham tara pöata te ka ien i Mesapotemia ba nonei tema la noanei i Haran, me poeiena, ‘Alö go laban a hun katuun na han i tamölö ba lö te lauam tara han te hatare goi lia alö.’
<range>
Ba nonei e laba nena a han i Kaldia mena kana i Haran. Ba i murina te mateia e tamanen, be Sunahan e hala mena meien tara han te ka tala mia limiou teka.
“E Sunahan ema hale ii e Abraham ta makum turu tsiktsiki teka ba nonei te tatei teie nen. E möa koru ta tsitabubun tsiktsiki tega solosolo meien. Kaba e Sunahan e ranga hamanein tega hala menaien u tsiktsiki teka i murimuri, ba nonei te tatei tei gono mera nen u hatutubunei tanen i murimuri. Kaba e Abraham e möa noa ta töa ta pien tara pöata te katoeia e Sunahan u ranga hamana teka.
E Sunahan e mar ranga uu teka i tanen me poeiena, ‘U tubumölö i murimuri ena ka roua tara palair u han turu tana u katuun, ba nori tena hakukui puku rariou bate kato homi rariou e antunanoa turu 400 u hiningal.
Kaba lia e hahuna ragou romana u katuun te hakukui puku rarouen, ba i murimuri ba u katuun i tar te laba narima romana nonei a han te kukui puku rien batemi hatsunone roua lia tara han teka.’
Be Sunahan e hale nei e Abraham a markato te hapö menari a hatöatongo tere Sunahan turu pikpikö, bate haröto nena u raranga te kits gono mei e Sunahan e Abraham e manana. Be Abraham e hatuhanena e Aisak me pöena a pikpikönen turu hatöalina u lan ti poseia e Aisak. Be Aisak e hatuhanena e Jekop me kato has mena neien iesana. Be Jekop e hatuhana rena a maloto na huol a pien tson me kato has mera neien iesana. Na nori tala u tuburara.
“A man munmun toulana teka i hiomia tere Josep me hahol naren, ba nonei ena kukui pukuna i Itsip. Kaba e Sunahan e ka gono meien, me luba naneien a mamana nomi hoboto te butuia i tanen. Ba pöata te butuia e Josep i matana e Pero a Kingina i Itsip, be Sunahan e haniga korue nen me hale neien a niatei a niga. Ba e Pero e hopö kap sile nei e Josep tega pepeito kap menaien a mamanaka tere Pero na u katuun i tanen na han hoboto has i Itsip.
<range>
Ba bes pan e butuna tara mamana han i Itsip na i Kenan has. A bes teka e pan koru, ba u katuun e bes homi korur. Ba u tuburara ema antunan sabe nari ta kannou.
Be Jekop e hengo nena te ka uu a kannou i Itsip, me tula rena a galapien tson i tanen tara tou la tutuun.
Tara hahuoluna a tou tataala, be Josep e halakasena nonei e si koru turu toulanen, te töan atei sil haseia e Pero a hun katuun tere Josep.
Be Josep e hala nena u raranga tere tamanen e Jekop me hatei nena tegi la hakapa hoboto koru uamen i tanen i Itsip. Nori i antuna hobotoia turu 75 tara katuun.
Ba e Jekop e la uana i Itsip tena kaien, te mate has ien, na galapien has i tanen, nori u tuburara.
A tsinö ren ina kaho raia turu kahokaho te holeia e Abraham tara pala tere Hamor i Sikem.
“A pöata e sukusuku tala tego butu hamanaia u ranga hamana te kato e Sunahan tere Abraham, kaba u hihase turu katuun tarara i Itsip e para susul.
Kaba a tana king e pan lel ma i Itsip tema atei silei e Josep.
Nonei e gamoer u katuun i tarara me ranga meraiena u tuburara tegi laba meraien a man göama i taren ielesala bate mater.
E Mosis i poseia nonei tara pöata teka na nonei e taratara haniga koruia i matana e Sunahan. Tara topisa a tsihou e tamanen na e tsinanen i taratara kap naien i luma i taren.
Kaba tina haka piou naien ielesala, ba pien tahol tere Pero emi lue nen me hahahu here naneien a pien tson tanen.
Be Mosis e hatutseri a mamana niatei a niga turu katunura i Itsip, na u raranga na toukui i tanen e tagala koru.
“Tara pöata te ka meia e Mosis u 40 u hiningal, ba nonei e hakats nena tegona tara meraien u katuun i tanen a Israel.
Pöata te tareien a toun Itsip e atungi a toun Israel ba nonei ena taguhena a toun Israel me atung hamatena a toun Itsip.
Nonei e kamei u hakats te kato uana, a pala i tanen egi tara bate tara marueier, e Sunahan e katsin taguhu sila ranen tara nitagala tere Mosis. Kaba nori ima ate ii.
“Ba turu hamahö be Mosis ena tara rena a huol a toun Israel bate hiatatungur. Ba nonei e torohanan hamatskö ranen me poeiena, ‘Hengoiam! Alimiou a töa hun katuun. Aha te hiatatung sile milimiou?’
Kaba a katuun te kato homi a tai e tula ban e Mosis me poeiena, ‘E si te hale ii lö a nitsunono tego tara kap merailö alam bate hahamouem a markato i tamulam?
Alö e katsin atung hamate here has nami lia a toun Itsip tu atung hamati lö i nolaha?’
Pöata te hengoeia e Mosis u mar ranga teka be Mosis e bus ba nena a han i Itsip mena ka here nei a katuun te moa ta han tara han i Midian. Pöata te ka ien tara han teka ba nonei e hitöluna me hatuhanena a huol a pien tson.”
Be Stiven e ranga lenina me poeiena, “Pöata te la hakapaia u 40 u hiningal, ba töa angelo e butuna tere Mosis tara makum a palaka turu Pokus i Sinai me butu nama turu ruei te kulupu.
Pöata te tareien e Mosis ba nonei e asingoto koruna me la hasukusukuna tegona tara menaien u ruei te kulupu kaba ema ats ii. Ba u töa u ranga e la nama tara Tsunono iahana u kulupu me poeiena, ‘Alia e Sunahan turu tubumölö, e Sunahan tere Abraham mere Aisak ne Jekop.’ Be Mosis e toltololona me matoutun tara uana turu kulupu.
<range>
Ba Tsunono e hateie nen, ‘His ban u sendol i moumölö. A makumun tsiktsiki te tuol mia lö e göagonona.
Alia u tara hakapi a man markato a man omi te katoer u katunura i Itsip tara hun katuun i tar. Alia u hengo hakapa hasi te har uaren, na lia e koul sile guma tegomi taguhu meraien. Alö go lama. Alia e hala pouts mena gilö i Itsip.’”
Be Stiven e ranga lel noa hasina me poeiena, “Nonei e Mosis ti raman u katunura Israel me poeier, ‘E möa ta katuun tega hale ii lö a nikapan na markato te ona menari markato i tamulam!’ Nonei lasi a katuun te hala here nai e Sunahan a tsunono na katuun tega luba raien a nomi. E Sunahan e hatagala sila naien tara angelo te butuia i tanen tara tsi ruei te kulupu.
E Mosis e kato u mamana mirakol i Itsip me lu halakasa ba ranei u katuun i Itsip. Ba nonei e katoena u mirakol turu tasi ti ngöei u Tasi u Rörö na u mamana u mirakol tara makum a palaka e antunaia turu 40 u hiningal.
Nonei e Mosis te hateir u katunura i Israel me poeiena, ‘E Sunahan e hatuolenou a töa propet turu katuun i tamilimiou i murimuri, kato has uanou temar hatuol menaien lia.’
Nonei e Mosis te ka gono mer u katunura i Israel ti gono hobotoien tara makum a palaka. Nonei e ka gono mei u tuburara na a angelo has te rangaia i tanen turu Pokus i Sinai. Nonei e lui u raranga tere Sunahan, u rarangana tara nitöatöa, tega hala raien ra.
“Kaba u tuburara ima ngilin hengo nai u raranga i tanen. E möa. Nori i tori tsuga naien me ngilin la pouts uaier tara han i Itsip.
Ba nori e hateier e Eron, ‘Alö go kui bera mei ra a man got ba nori te mam rariou ra. Ara ema atei sile ri aha te butuia tere Mosis, a katuun te lu halakasa ba ramei ra a han i Itsip.’
Tara pöata teka nori i kui u kesa te mata here ii a tunan bulmakau ba nori e kato menari u haats i tanen. Nori i sasaala koru mei a ka ti katoeien a lima ren peisa.
Kaba e Sunahan e habirits me haka ba ranen ba nori e hatsunono uaier tara pitala na tsihou na u pitopito, temar koloto uu a propet turu Buku u Göagono: ‘Alimiou u katunura i Israel! I manasa alimiou u ka mia tara makum a palaka turu 40 u hiningal, ba limiou e atung hamate ramiou u bulmakau na u sipsip me haats ramen. A markato teka u kato mena milimiou i tar? E möa.
Alimiou u lue iam a luma labalaba tara got gamogamo a solonen e Molok, me söata gono memien a pitopito tara got gamogamo e Repan, nori a man kesa tu kui sile milimiou tego hatsunono mena mien limiou. Te markato uanen teka balia te luba has ragou limiou bate hala mera goilimiou i hapalana i Babilon.’ “A propet temar ranga uu teka.”
Be Stiven e ranga lel noa hasina me poeiena, “Tara pöata ti kaia u tuburara tara makum a palaka, nori i ka mei a luma labalaba ti roron singoien tere Sunahan. E Sunahan e haröte ii e Mosis tego mar kui menaien a luman lotu teka, ba nori te töan mar kui mena rien temar haröto menai e Sunahan e Mosis.
Ba i murinen bu tuburara e la gono merima e Josua tegimi lu menaien u tsiktsiki turu palair u katuun te tsuga baraia e Sunahan i matar u tuburara. Tara pöata teka nori emi pioun nonei a luma labalaba me hakei rien turu tsiktsiki teka e antunaia tara pöata tere Devit a King.
“E Sunahan e haniga korui e Devit, be Devit e singo uana i tanen tega tatei kui menaien a töa luma a niga tere Sunahan tere Jekop.
Kaba e Solomon a pien tson tere Devit te kui bei e Sunahan a luma.
“Kaba e Sunahan Iasa Koru ema tatei ka neia tara luma ti kui u katuun. E markato uana temar ranga uu a propet:
‘A Tsunono e poeiena, Alia e king gia tara mamana makum hoboto i Kolö na i puta. A saha mar luma te kui be moi limiou alia ba lia te husa gia i tanen?
A han i tar e ka hobotona tara mamana makum, taraha alia peisa tu kui a mamanaka hoboto.’ “E Sunahan e mar ranga uu teka.”
E Stiven e ranga lel noahas ia tara pal kapan turu Kout me poeiena, “Alimiou u katuun u hihipus! Alimiou e tori here noa hasemi u tematan! Alimiou e talingatu ba koru namiou u raranga tere Sunahan! Alimiou e hipus nitöa namiou u Namnamei u Göagono ti markato has uu tuburara!
U tuburara i kato homir u propet hoboto i manasa. Nori i atung hamatir u katuun tere Sunahan ti habulungana mamin tego la uama romana a Katuun a Matskö i tanen, nonei e Kristo. Na limiou u hala hakapa mena mien turu katuun ti omieien ba nori e atung hamatie ren.
Alimiou tu lue iam a Lo te hala menai e Sunahan turu angelo, na limiou uma kukutie mien te la noa hasina i romana!” E Stiven e mar ranga uu teka.
Pöata ti hengoeia a pal kapan u ranga tere Stiven, ba nori e raharaha korue ren me kutu ha karkarangaker a liho ren.
U Namnamei u Göagono e saputi e Stiven, ba nonei tara tötoso uana i Kolö me tarena u ualesala pan tere Sunahan, na e Iesu e tuol ia tara pal matou tere Sunahan.
Be Stiven e poeiena, “Alia e taregu u Kolö e kalatana na e Iesu te butun Katunuma e tuolna tara pal matou tere Sunahan!”
Kaba nori i tupu kapiin a talingaren me ele hapan tuun mer u ranga, me takei hobotor me piatar tina pile kap menaien e Stiven.
Ba nori e las ba na rien a taun mena titi hate ren. U katuun ti saka mam meien u ranga i his ban a man hasobö a man ngahangaha i taren me hakei rien i rehina a töa katuun a hitots a solonen e Sol.
Tara pöata ti titi hateien e Stiven, ba nonei e mar singo uana teka, “O Iesu a Tsunono, lui u namnamei i tar!”
Ba nonei e hatukununa me ku hapan koruna me poeiena, “O Tsunono, moa tu palisi a markato a omi te katoeren teka!” E Stiven e mar ranga uu teka me matena.
E Sol e hanigein te mate uu e Stiven. Nonei turu lan teka, ti tanian kato homi koru raia u kristen ti kaia i Jerusalem. I markato uu teka bu kristen hoboto e sata uaier tara man han iahana provins i Judia na i Samaria. U aposol puku ti ka noaia i Jerusalem.
A pal katuun ti hamana hatagala koru ti kahoein e Stiven, ba nori e tabe hapan koru mer a nitaatagi tere Stiven.
Kaba e Sol e kato homi korur u kristen te tasu menaien a man luma turu katuun bate las me ranei a pal tson na touhaliou has tara karabus.
U kristen ti sata i la uu turu han hoboto me hahatei laner u Bulungana u Niga.
E Pilip e la uu tara taun i Samaria me hatuts ranei u katuun i Samaria e Mesaia.
U katuun u para koru i hahengo hoboto hanigan töaia tere Pilip, nori i hahengo hanigan töa bate tara haseier a man mirakol te katoe e Pilip.
U liliahanei u omi i ku hapan koru bate lakasa ba raruma u katuun u para ti ka ien. Na u katuun u para ti matekata na ti mou omi i kato haniga pouts hasir.
Ba nisasaala pan e butuna tara taun i Samaria.
A töa katuun e kaia tara taun teka a solonen e Saimon. I manasa nonei e roron kato a matuna na hirakö. Ba u katunur i Samaria i roron asingoto koru ni a manka te katoeien. Nonei e roron pei, “Alia a katuun pan.”
Ba u katuun tara taun teka te taniama turu katuun ti möa ta solo na pala ti kamei a solo, nori hoboto i tagala koru mei ti hengo menaien e Saimon. Nori i poei, “A katuun teka nonei a nitagala tere Sunahan te ngöeri a Nitagala Pan.”
Nonei e solon hatara rarien a para a ka ba nori e hahengo haniga koruria i tanen.
Kaba ti hamaneien a manka te hatein e Pilip turu Bulungana u Niga tara Nipepeito tere Sunahan na solona e Iesu Kristo, ba nori hoboto a pal tson na touhaliou e habaptaisir.
Na e Saimon e hamana has me habaptaisina. Ba nonei e ka gono nitöa mena e Pilip me asingoto koru nena a man mirakol pan te kati e Pilip.
Tara pöata ti hengoeia u aposol ti kaia i Jerusalem u katunura i Samaria i hanigei u raranga tere Sunahan, ba nori e hala merari ere Pita mere Jon i taren.
Tara pöata ti tuku ien, ba nori e singo uaier tere Sunahan me singo siler u kristen tegi lu menaien u Namnamei u Göagono.
Taraha, u Namnamei u Göagono ema koul noa uamei i taren. I manasa nori i habaptais tuun mei a solona Tsunono, e Iesu.
Bere Pita mere Jon e hatakope ria a limaren i taren, ba nori e töan luer u Namnamei u Göagono.
Ba pöata te tareia e Saimon ti hatakopo menai u aposol a limaren turu katuun ba nori te luer u Namnamei u Göagono, ba nonei e torohanan hala ranei ere Pita mere Jon a moni me poeiena, “Alimiou go hala hase mei lia a nitagala teka, ba lia te tatei hatakopo hase goua a limar turu katuun ba nori te tatei lu haser u Namnamei u Göagono.”
<range>
Kaba e Pita e pei i tanen, “Na taia gono mei a moni i tamölö, taraha alö e poeiem alö e antunan holemi a kaan halhala puku tere Sunahan a moni!
E möa koru, alö u möa ta pala tara manka teka, taraha a torimölö ema matskö neia i matana e Sunahan.
Palis ban u hakats u omi teka, ba lö te singo uam tara Tsunono tego ngil uaien ba nonei te luba nena u ngilngil u omi i torimölö.
Taraha, alia e taregu a torimölö e omi koruna, balö te heremi a karabus te kitsna tara markato a omi.”
Be Saimon e poeiena, “Pua, alimiou go singo bemumoulia tara Tsunono ba manka te ranga nemulalö tema tatei butu noi i tar!”
Ba pöata te hatei hakapa naia e Pita mere Jon u raranga tara Tsunono, ba nori e kopis pouts uaier i Jerusalem me hahatei lala na lila u Bulungana u Niga tara man han a man parpara tara Provins i Samaria.
Ba töa angelo tara Tsunono e poeiena tere Pilip, “Takei balö te la uaiem tara maroro te laba nena i Jerusalem, bate gala uana tara taun i Gesa.” A maroro teka e kaia tara makum a palaka.
Be Pilip e takeina me lana. Tara maroro teka e laia a töa toun Itiopia a malapei. Nonei a töa tson pepeito a kapan te pilein a toukui tara tetahol panina i Itiopia a solonen e Kandesi. Nonei e taratara kapiin a mamanaka a niga tere Kandesi. A tson teka e la silema egomi lotuia i Jerusalem.
Nonei e lotu hakapa me katsin hakopis pouts hamanasana. Nonei e osaia tara karis i tanen bate ritena u buku te kolotein e Aisaia a propet.
Ba u Namnamei tere Sunahan e ranga mena e Pilip me poeiena, “Alö go la hasukusuku uala tara karis balö te tataala gono memen.”
Be Pilip e piata hasukusuku lala mena hengoena te rit menai a katuun teka u buku te kolotein e Aisaia a propet. Be Pilip e poeiena, “Alö e atei silem a mouna u raranga te tare mölö?”
Ba katuun teka e kato uana, “Tema hale noi lia ta katuun ta niatei, ime temar atei uagou lia?” Ba nonei poeiena tere Pilip, “Alö go seima balö te gum gono memou lia.” Be Pilip e seina me gum gono menen.
A makumun ranga turu Buku u Göagono te tareien e markato uu teka: “Nonei a katuun e here nei a sipsip tena piou ner tara makum te atung hamate raria u sipsip. Nonei e here nei a tunan sipsip tena tuol hakakamotona tara makum te kotskotseria u hulu tara sipsip batema ngala nei. Na nonei ema ranga has nei.
Nori e pitaputa korue ren batema katoeri tu kout tu niga i tanen. Esi te tatei rarariena u hatutubunei i tanen? Taraha, a nitöatöa i tanen i luba hakapa naia u puta.” U Buku u Göagono temar ranga uu teka.
Ba malapei teka e rangatena e Pilip me poeiena, “Alia e rangate goulö, a propet e rangein esi ba nonei te katoena u raranga teka? Nonei e rangein a peisanen, tsi e rangein a tana katuun?”
Be Pilip e tania na tara makumun raranga teka te kaia turu Buku u Göagono, me hatei nena u Bulungana u Niga tere Iesu.
Pöata ti la noaien i maroro ba nori ena butu ria tara töa ramun, ba tson pepeito teka e poeiena, “Röto, a ramun teka. Aha te hatu kap na noulia tego habaptais uu lia?” Be Pilip e poeiena, “Te ka memialö a nihamana i torimölö, alö e antunan habaptaisim.” Ba nonei e ranga palisina me poeiena, “Alia e hamanegu e Iesu Kristo nonei a Pien Tson tere Sunahan.”
<range>
Ba nonei e hagumena a karis, be Pilip na nonei a tson pepeito e koul uaier tara ramun, be Pilip e baptais nen.
Pöata ti la sei pouts men tara ramun, ba u Namnamei tara Tsunono e luba pouts nena e Pilip me la menen. A malapei ema tara lele ii e Pilip, kaba nonei e sasaala koru noahas, be la uana te la uaien.
E Pilip ena butuia tara taun i Asdot te tataala silaien ba nonei e hatei lanena u Bulungana u Niga tara mamana taun, antunaia te na butuien tara taun i Sisaria.
Tara pöata teka a töa katuun a solonen e Sol e ranga hatagala noahasin tega pile kap meraien u katunun tsitsilo tara Tsunono bate atung hamate ranen. Ba nonei e lana tara tsunono pan turu pris turu Jiu mena rangata nena tu pas tega söateien bate la gono menen turu luman lotu turu Jiu tara taun i Damaskus. Ba u ranga u tagala turu pas teka e poeiena, “Tegona sabeia e Sol ta katuun turu katuun te kukutier a maroro tere Iesu, a tson na tahol has, ba nonei tena pile kap ranen bate las mera neien i Jerusalem.”
<range>
Be Sol e la uana i Damaskus. Ba pöata te sukusuku ien tara taun teka ba u töa u ualesalana te hereia u kanaha e koul nama i Kolö me piraha hahisenen.
Ba nonei e rus uana i puta turu tsiktsiki, me hengoena u töa u raranga bate poeiena i tanen, “O Sol, o Sol, aha te kato homi sile milö alia?”
Ba e Sol e rangatana, “O tsunono, alö esi?” Ba nonei e poeiena, “Alia e Iesu, a katuun te kato hakamitse mölö. Te kato hakamits ramia lö u katuun i tar, alö e kato hakamits hase moulia.
Alö go takei balö te lam tara taun ba nori tena hateie rouilö a saha ka tego kati lö.”
A pal tson ti la gono mei e Sol i tuol hahalongolo koru. Nori i hengoe u ranga kaba nori ima tarei ta katuun.
Be Sol e takeina, a matanen e kalata kaba nonei ema antunan tarei ta ka. Ba nori e pile ner a limanen me las mena rien i Damaskus.
Na turu topisa u lan nonei ema antunan tara ii, na tara pöata teka nonei ema nou ii na e ema ua has ii.
A töa katunun tsitsilo tere Iesu e kaia i Damaskus, a solonen e Ananias. Nonei e tareia a Tsunono turu hiharöto i tanen ba Tsunono e poeiena, “O Ananias.” Be Ananias e poeiena, “O Tsunono, alia teka.”
Ba Tsunono e poeiena i tanen, “Alö go takei balö te la uaiam tara maroro te ngöeri i Matskö, balö te la uaiam tara luma tere Judas. Alö ena rangata nemou a töa katununa i Tasus a solonen e Sol. Tara pöata teka nonei e singo uana tere Sunahan.
E Sol e tarei a töa katuun a solonen e Ananias e butuia turu hiharöto i tanen, e Ananias e tasuna bate hatakopena a limanen tere Sol tega kato haniga pouts menaien a matanen.”
Be Ananias e ranga palisina me poeiena, “O Tsunono, u katuun u para ti hate ii lia a katuun teka. Nori i pei nonei e kato hakamits korur u katuun i tamölö i Jerusalem.
Nonei e la menama u ranga u tagala koru turu pris pan turu lotu te poeiena e Sol ega pile kapir u katuun hoboto te singo uaier i tamölö.”
Ba Tsunono e poeiena i tanen, “Lala, taraha alia u hopö kapiin a katuun teka tega hatei menaien a solor turu katuun tema Jiu ri na turu king i taren na turu katunura i Israel.
Alia peisa te haröte goien romana a kamits pan tena lue nouen. U katuun te rama nariou lia e kato hakamitse rouen romana.”
Be Ananias e lana mena tasuna tara luma tere Judas. Ba nonei ena hatakopena a limanen tere Sol me poeiena, “O Sol, ara e muntoulana sila ria tere Kristo, a Tsunono te tula nena moulia. E Iesu, te butuma i tamölö i kalana tara pöata tu la uamalö teka, nonei te tula nena moulia tegomi taguhu menai lia alö balö te tara haniga pouts mou, balö te saputu memou u Namnamei u Göagono tere Sunahan.”
Ba nonei tara tsi pöata puku has ba ka te here ii a kapöana e rus ba nena a matana e Sol ba nonei e töan tara haniga poutsuna. Ba nonei e takeina me luena a baptais.
Ba nonei e nouna me lu poutsena a nitagala. Be Sol e gamon ka gono meraiena u katunun tsitsilo tere Iesu i Damaskus.
Ema lehana ii ba nonei e la uana turu luman lotu turu Jiu mena hatei raneien e Iesu me poeiena, “Nonei a Pien Tson tere Sunahan!”
U katuun hoboto ti hengo i asingoto koru me poeier, “Boka! A katuun teka te roron atung hamater u katuun i Jerusalem ti pala uu tere Iesu? Nonei e la silema tegomi pile kap meraien u katuun tere Iesu bate las mera neien turu pris pan turu lotu?”
E Sol e tagala susul ba nonei e haröto nena e Iesu nonei e Mesaia hamana, a katuun te hopö kapiin e Sunahan. Na nonei tara pöata u Jiu ti kaia i Damaskus i hengoe u ranga teka kaba nori ima antunan ranga palise ii e Sol.
A pöata a parpara e la hakapa, bu Jiu e korupakö ner tegi atung hamate menaien e Sol.
Kaba e Sol e hengoin u korupakö teka. A lan na bong, nori i pepeito kapiin u tamana tara taun i Damaskus tegi atung hamate menaien e Sol.
Kaba tara töa bong u katunun tsitsilo tere Sol i lueien be na hakoule rien i hapalana a ololo tara ka te here ii a tohene pan.
Pöata te la uu e Sol i Jerusalem ba nonei ena torohanan ka gono merena u katunun tsitsilo tere Iesu. Kaba nori i matouteien na i hahamana naien tego katunun tsitsilo uaien tere Iesu.
Ba e Banabas ena piou nanen turu aposol me hatei raneien e Sol e tareia a Tsunono i maroro ba Tsunono e ranga gono menen. Ba e Banabas e hatei has raneien e Sol e ranga hatagala koru te hatei la menameien e Iesu i Damaskus.
Be Sol e ka gono mera nen me hula lana i Jerusalem, me ranga hatagala has nena e Iesu Kristo.
Nonei e hiararanga gono mer u Jiu ti atei sil u HaGrik me hiatagtagala mer u ranga. Ba nori e hakats ner tegi puli menaien e Sol.
Na tara pöata ti hengo naia u katunun tsitsilo tere Iesu a ka teka, ba nori ena piou naria e Sol tara taun i Sisaria me hala ba naren i Tasus.
Ba u katuun hobotor i Judia na i Galili na i Samaria ti hamanaia tere Iesu i ka hanigar tara pöata tara masalohana. Ba niateina tere Sunahan e pan susuluna i taren. Ba nori e hapan nitöaner a Tsunono bu Namnamei u Göagono tere Sunahan e taguhu ranen. Ba nori e para susulur.
E Pita e hula laia tara mamana han teka, ba nonei e gala has uana tara taun i Lida mena ka gono meraiena u kristen i Lida.
Ba nonei ena sabeiena a töa katuun a solonen e Ananias, a matekata, e opöia tara holholasa e antunaia turu töal u hiningal.
Be Pita e poeiena i tanen, “O Ananias, e Iesu Kristo e kato hanige poutse nolö. Alö go takei balö te hamatsköem a holholasa i tamölö.” Ba nonei e takei soköna.
Ba u katuun hoboto tara huol a taun i Lida na i Seron e tare ren ba nori e töan habirits hoboto uaier tara Tsunono.
Tara taun i Jopa e kamei a tahol te hamana uu tere Iesu a solonen e Tabita, turu HaGrik nori i ngöeien e Dokas. Tara mamana pöata nonei e roron kato a markato a niga, bate taguhu has rena u katuun ti möa ta ka.
Tara pöata teka nonei e lu a siki pan koru me matena. Ba nori e totobue ren mena hake rien tara töa rum iasa iahana luma.
A taun i Lida e susukuia tara taun i Jopa. Ba pöata ti hengo naia u kristenira i Jopa e Pita e kaia i Lida, ba nori e tula nalila a huol a katuun i tanen mena poeiena i tanen, “Alö go la boroboro uama i tamulam.”
Be Pita e takeina me la gono mera nen. Pöata tina butuien ba u katuun e las menarien tara rum iasa te kaia e Dokas. U amoaba i tuol hobotoia i rehina e Pita bate taber. Nori i haröto haseien a man hasobö te katoe e Dokas me hala raneien tara pöata te ka gono noa meraien e Dokas.
Be Pita e halakasa hoboto ranen, ba nonei e hatukununa me singo uana tara Tsunono. Ba nonei e habirits uana tara tahol a mate me poeiena, “O Tabita, alö go takei!” Ba tahol e hakalatena a matanen. Ba pöata te tareien e Pita, ba nonei e gum seina.
Be Pita e pile nena a limanen me las hatakeie nen, be Tabita e tuoluna. Nonei e töatöa pouts tala. Be Pita e ngö gögono rena u amoaba na palair u kristen, ba nonei e hala pouts raneien e Dokas.
A ka teka i atei sil hoboteia tara mamana makum i Jopa, ba katuun a para ti hengo naien e hamana uaier tara Tsunono.
Be Pita e kana i Jopa a pöata a ngahangaha. Nonei e ka gono mei a töa katuun te roron hapalaki a pikpiköna a bulmakau, a solonen e Saimon.
Tara taun i Sisaria e ka mei a töa katuun a solonen e Konilius, a tsunono te mamin a töa pala turu ami ra i Itali.
Nonei e hamanaia tere Sunahan, na nonei na u katuun hoboto i luma tanen i hatsunoni e Sunahan. Nonei e roron hala ni a moni tina taguhu merai u Jiu ti möa ta moni, na nonei e roron singo has uu tere Sunahan.
Turu töa u lan tara pal 3 kilok tara lahi nonei i hatare ii u töa u hiharöto te tara hanigan töa naien a angelo tere Sunahan bate tasuna me poeiena i tanen, “O Konilius.”
Be Konilius e tara tötoso nitöa mena a nimatout me poeiena, “O tsunono, aha nonei?” Ba angelo e poeiena i tanen, “U singosingo na nihalhala moni i tamölö, e Sunahan e hengoeien na e tari a manka teka me sasaala menen.
Alö go tula rela u katuun tara taun i Jopa, ba nori tena ngöe rima a katuun te ngöeri e Saimon Pita.
Nonei e ka gono mena a tana Saimon, a katuun te roron hapalakeiena a pikpiköna a bulmakau. A luma i tanen e kana i rehina a tasi.”
Pöata te la hakapaia a angelo te rangaia i tanen be Konilius e ngö rena a huol katunun kui i tanen, ba nonei e ngö hasena a töa soldia te kui be haseien na te hatsunono hasi e Sunahan.
Ba nonei e hatei raneien a ka te butuia i tanen me tula mera neien i Jopa.
Tara pal söasa turu hamahö ti la noaien i maroro me sukusukun tuku hamanasaria tara taun, be Pita e seina tara makumun roro ieluna luma tena singo uaien tere Sunahan tara söasa.
Ba nonei e sagohena a bes me ngilin nouna. Tara pöata ti nas noeien a kannou, be Pita e tarena u töa u hiharöto.
Ba nonei e tareiena u Kolö e takalata, ba töa ka te here ii u labalaba u tataabala e koul uanama i puta, me here namei a tohats a katuun i pileia tara tohats a makum rungu na u labalaba bate hakoule rumen.
Mamana mar enimol e kaia turu labalaba teka, u poum na kori na mamanaka te silna turu tsiktsiki na u apena has.
Ba u töa u raranga e poeiena i tanen, “O Pita, alö go takei balö te atung hamatem ta ka, bate noum!”
Be Pita e poeiena, “O Tsunono, e möa koru! Taraha, alia e namala nouegi ta ka ta korkoriana na ta omi.”
Ba u raranga teka e la lel uanama i tanen a hahuoluna a pöata, “A ka te haniga nena e Sunahan tego noui lö, alö goma tatei agono naien.”
U ranga teka e butu a topisa a pöata bu labalaba e las sei pouts menari i Kolö.
Pöata te hakats hapan koru naia e Pita a ka te tareien na ime temar mouna uaien, ba u katuun te tula rema e Konilius te tukur i matana a luma tere Saimon.
Ba nori e ngör me rangatar, “Ime te kana a katuun te ngöeri e Saimon Pita?”
Pöata te hakats noahas naia e Pita a ka te tareien, ba u Namnamei tere Sunahan e poeiena i tanen, “A topisa a katuun e rangata na riou lö.
Takei balö te koulum i puta batena tara ramen bate la gono mera men. Alö goma toku ii, taraha alia te tula ragu men.”
Be Pita e koul uana i puta mena rangana turu katuun mena poeiena i taren, “Alia nonei a katuun te sakie muma limiou. Alimiou e la sile muma aha?”
Ba nori e poeier, “A töa tsunono tara ami, a solonen e Konilius, e tula rena moulam. Nonei a katuun a niga na nonei e hatsunono hasena e Sunahan, u Jiu hoboto e hanige ren. A töa angelo tere Sunahan e butuia i tanen me poeiena, ‘Alö gona ngöeiema e Saimon Pita ba nonei te la uanama i luma i tamölö, balö te hengo mia turu ranga i tanen.’”
Be Pita e ngö rena u katuun me hasoho ranen tara luma tere Saimon. Turu tana u lan be Pita e la gono mera nen. A palair u katunura i Jopa ti hamanaia tere Iesu i la gono has meraien.
Nori i sohoia i maroro, ba turu hamahö ba nori ena tuku ria i Sisaria. E Konilius e ngö gögono hakaper a sungutu nen na man hahikapien has i tanen, ba nori e hahaloso raren.
Tara pöata te tukuia e Pita, be Konilius e tupale nen me hatukunna i matanen me turu putana.
Kaba e Pita e hatakeien me poeiena, “Takei, alia a katuun tuun has.”
Pöata te ranga gono meia e Pita e Konilius ba nori e tasur i luma, be Pita ena tarena a katuun a para koru ti gono hoboto.
Ba nonei e poeiena i taren, “Alimiou e atei silemiou a Lo i tamulam u Jiu te hapiou nena tego kapiena merai lam u katuun tema Jiu ri. Na lam u Jiu ema tatei tasu has mia tara luma i tamilimiou. Kaba e Sunahan e hatare lalei lia, alia goma mar hakats lel uai teka. Alia goma tatei pei lelei a tana katuun e tara halel na i matana e Sunahan. E möa.
Ba tara pöata tu hangö mula limiou, alia uma rama mei na lia uma hapinamei me la guma. Aha tu hangö me mula limiou?”
Be Konilius e poeiena, “U tohats u lan te la hakapa, tara mar pöata teka, alia una singo tara 3 kilok tara lahi. Ba töa katuun e hasogi u hasobö u kankanaha nitöa e songots butuna me tuoluna i matar.
Ba nonei e poeiena, ‘O Konilius, e Sunahan e hengo hakapi a man singosingo i tamölö, na nonei e hakats kap has nena te roron hala mena milö a moni turu katuun ti möa ta moni.
Alö go tula rela u katuun i Jopa ba nori tena ngöe ruma a töa katuun a solonen e Saimon Pita. Nonei e kana tara luma tara tana Saimon te hahapalakeiena a pikpiköna bulmakau. A luma i tanen e kana i rehina a tasi.’
Ba lia e hangö boroboro na goulö, na e niga koru mena te la ua mumalö. Na lam e ka hoboto talamia teka i matana e Sunahan, tegomi hengo menai lam a man raranga hoboto te hale ii lö a Tsunono.”
Be Pita e tanian rangana me poeiena, “Alia e atei hamana talagu, e Sunahan ema ngil kalakala ranei u katunura i puta. E möa.
E Sunahan e haniga rena u katuun turu han hoboto te hatsunone ren na te kato hamatskör.
Alimiou e atei silemiou u ranga te hala namen i tamulam u katunura i Israel. U raranga teka e habulungana nena a masalohana temi halan e Iesu, bate hakapa hasena u pakö turu katuun i tanen. Nonei a tsunono turu katuun hoboto.
U raranga teka e taniama i Galili me la ualala i Judia i murina a tou baptais tere Jon.
E hatei nena e Iesu na i Nasaret. E Sunahan e hale meien u Namnamei u Göagono na nitagala has. Nonei e tataala bate taguhu rena u katuun na nonei e kato haniga pouts hasir u katuun hoboto ti ka mei a siki na u katuun te pile kapir e Satan, taraha e Sunahan e ka gono meien.
“Alam tu tarei a manka hoboto te katoeien i Jerusalem na tara palair u han has turu Jiu. Ba nori e hakute rien tara kuruse me atung hamate ren.
Kaba turu hatopisana u lan e Sunahan e hatakei poutseien tara tou mate i tanen, be haröto nanen turu ualesala i matar u katuun.
U katuun hoboto ima tareien kaba alam tu tareien, taraha e Sunahan e hopö kap mam raiou lam tego tara menai lam a ka teka ba lam tena hahatei namen. Alam u nou gono meien na u ua gono has meien i murina te takei pouts ien tara tou mate.
Na nonei e ranga meraiou lam me poeiena, ‘Alimiou gona hahatei naiam u Bulungana u Niga turu katuun, ba tena hatei ramien e Sunahan e hopö kap naiou lia tego ona menai lia u katuun te töatöar na u katuun ti mate.’
U propet hoboto i ranga naien me poeier u katuun hoboto te hamana ria i tanen, e Sunahan e luba nanou a man markato a man omi, taraha e Iesu e taguhu ranouen.”
Pöata te ranga noahasia e Pita ba u Namnamei u Göagono tere Sunahan e koul nama memi tö na turu katuun hoboto ti hengo u ranga.
U Jiu ti la gono mema e Pita u katunun tsitsilo tere Iesu i asingoto koru, taraha e Sunahan e hala nema u Namnamei u Göagono i tanen turu katuun has tema Jiu ri.
Taraha nori i hengoe ti ranga uaien tara man taina man ranga me soloseier e Sunahan. Be Pita e poeiena, “U katuun teka e lu haser u Namnamei u Göagono tu mar lu has menaien lam. E möa ta katuun tega antunan hapioun tegi baptais merai u katuun teka u ramun,”
<range>
Be Pita e ranga mera nen tegi baptais meraien tara solona e Iesu Kristo. Ba nori e rangate ren tego gamon ka buaien bate ka gono mera nen.
Tara pöata teka u aposol na u kristen ti kaia i Judia i hengoen u raranga te pei u katuun tema Jiu ri i lu hakapi u raranga tere Sunahan me hanige ren.
Ba tara pöata te la poutsia e Pita i Jerusalem, ba u kristen tara pala turu Jiu e raharahe ren.
Ba nori e poeier, “E hana balö e lauaiem turu luma turu katuun tema Jiu ri, balö tena nou gono mera men?”
Be Pita e tanian hatei nena a mamanaka te butu.
Ba nonei e poeiena, “Alia u kama tara taun i Jopa ba tara pöata tu singo ia lia ba lia e taregu u töa u hiharöto. A töa ka e koulma i Kolö te here mei u labalaba u kapan. E here ii a tohats a katuun e pileia tara tohats a makum i runguna u labalaba me hakoul menarumeien i puta me la uanama i tar.
Pöata tuna tara haniga koru ia lia iahana u labalaba teka ba lia e taregu a mamana mar enimol na i puta turu labalaba teka, u poum na u kori na mamanaka te silna turu tsiktsiki, na u apena has.
Ba lia e hengo hasegu u töa u raranga bate poeiena i tar, ‘O Pita, alö go takei ba lö te atung hamatem ta ka turu labalaba balö te noue men.’
“Kaba lia u pei, ‘E möa koru, o Tsunono. Alia ema mala nouegi ta töa ta ka tu hagonein lö.’
Kaba nonei u ranga teka e la lelma i Kolö me ranga hahuol menou lia me poeiena, ‘A ka te hanigein e Sunahan tegi noui, alö ema tatei agono namien.’
A ka teka e butu a topisa a pöata, ba mamanaka hoboto teka e las sei pouts menari i Kolö.
“Ba nonei tara pöata, a topisa katuun emi butuna tara luma tu kaia lia. A töa katununa i Sisaria e tula mera meien i tar.
U Namnamei tere Sunahan e ranga meioulia, ‘Alö go la gono meraien, ma hakats hapara ii.’ Na tönomo a kristen i la gono has meiou lia. Ba lam ena tasu mia tara luma tere Konilius.
Ba nonei e hatei ranei lam te tara menaien a angelo te tuol ia iahana luma i tanen me poeiena, ‘Alö go tula menai ta katuun i Jopa, batena sake nama e Saimon te ngö haseri e Pita.
Nonei emi hale noi lö u ranga, na turu raranga teka e Sunahan e lu pouts gono hoboto mera noi lö a pala i tamölö.’ A angelo e mar ranga uu teka tere Konilius.
“Ba pöata tu na butuia lia tere Konilius me tanian rangagu, ba u Namnamei u Göagono e koul uana i taren, te markato has uaien i tarara tara pöata tutuun.
Ba lia e hakats lel negu u raranga tara Tsunono te pei, ‘E Jon e baptais ra ii u katuun u ramun tuun, kaba limiou ena habaptais moua turu Namnamei u Göagono.’
Te hala naia e Sunahan u Namnamei u Göagono i tanen turu katuun teka ti hamana uaien tere Iesu Kristo a Tsunono, temar hala has meraien ra, galia a saha mar katuun te hatu kap nagou a maroro tere Sunahan?”
Pöata ti hengoien u ranga tere Pita, ba nori e haniga korue ren. Ba nori e soloseier e Sunahan me poeier, “U mana, e Sunahan e haniga hasir u katuun tema Jiu ri tegi habirits ba menaien a man markato a man omi ba nori te töatöa has riou!”
U kristen ti sata noahasia ti titi hatu hamateia e Stiven na ti kato homi merai u katuun ti hamana uu tere Iesu. A tou la kalakala i taren e noan töa ma i Pinisia na i Saiprus na i Antiok. Nori i hala puku naia u Bulungana u Niga turu Jiu.
Kaba e ka has meir u katunura i Saiprus na i Sairini, nori i sohala ma turu katuun ti lauama tara taun i Antiok bate hatei laner u raranga turu katuun has tima Jiu ii. Nori i hahatein u Bulungana u Niga tere Iesu Kristo.
A nitagala tara Tsunono e kaia i taren, ba katuun a parpara e hamanar be habirits uaier tara Tsunono.
U kristenira i Jerusalem i hengoin u raranga tara ka teka, ba nori e hala menari e Banabas i Antiok.
Pöata tena tukuien, ba nonei e tarena a nihitaguhu tere Sunahan e ka gono meraien, ba nonei e sasaalana. Na nonei e kato hatagali u hakats turu katuun hoboto tegi hatagala menaien a toriren bate hamana nitöa uaier tere Sunahan.
E Banabas a katuun a niga, na u Namnamei u Göagono e saputeien, na nonei e ka has mei u nihamana u tagala. Ba u katuun u parpara e la uaier tara Tsunono.
Be Banabas e la uana i Tasus tena sake menaien e Sol.
Nonei e sabeien memi piou nanen i Antiok. Ere Banabas mere Sol i ka gono mer u katuun tere Iesu i Antiok turu töa u hiningal u ohots, me hatuts rari u katuun u parpara, u raranga tere Sunahan. U katunun tsitsilo tere Iesu i ngö tutuun raia u kristen nonei tara taun teka.
Tara pöata teka, a palair u propet i laba nema i Jerusalem, me la uaier i Antiok.
A töa i taren, a solonen e Agabas, e tuol ia turu hagum, ba tara nitagala turu Namnamei u Göagono ba nonei e hatei nena a bes pan e butu noa tara mamana han hoboto i puta. A bes pan teka e butu hamanaia tara pöata te gamman pan ia e Klodias.
Ba man tötöa man kristen hobotor i Antiok e kitser u ranga tegi hala hapopo naien u monin hitaguhu turu kristenira i Judia.
Nori i markato uu teka, ba nori e tula rer ere Banabas mere Sol tegina piou menaien u moni turu tsunono turu kristenira i Judia.
Nonei tara pöata teka e King Herot e kato homir a palair u katuun tere Iesu.
Nonei e hangats hamateni e Jemis e toulana e Jon u kilatan hiatatung.
A pöata te tareien u Jiu i ngil a ka teka, ba nonei e hapile kap has nena e Pita. (A manka teka e butuia tara pöata turu Paska turu Jiu, pöata tara Beret te möa ta Is.)
Herot e hapile kapiin e Pita me hala mena neien tara karabus. Nori i hakeien i limana a tohats a hun soldia tegi tara kap naien. A man töa man hun soldia hoboto teka i ka mei a man tohats a man soldia ti roron tara kapiin e Pita. E Herot egami piou naien turu katuun i murina u Paska.
Pöata te kaia e Pita tara karabus, u kristen i singo hatagala sileien tere Sunahan.
Tara bong i mamina u lan tega la uu e Pita turu kout, e Pita e opöia i gusuna a huol a soldia. Nori i kitseien a huol a tsien, na u soldia i tuol hasia tara tamana bate tara kap ner a luman karabus.
Kaba a töa angelo tara Tsunono e butu, ba ka e alesalana iahana rum te kaia e Pita. Ba angelo ena guleiena e Pita me poeiena, “Takei boroboro.” Ba u tsien e tapurese ba nena a limana e Pita me rusuna.
Ba angelo e ranga menen, “Hasogo u hasobö na u sendol i tamölö.” Be Pita e markato has uana temar ranga uaien. Ba angelo e ranga menen, “Hasogi u hasobö u ngahangaha i tuenrei mölö balö te kukutie mumou lia.”
Be Pita e lakasana me kukutiena a angelo. Kaba nonei ema atei sile ii a ka te katoeia a angelo i tanen te mana uaien, turu hakats i tanen nonei e sinasoho.
Pöata ti la karaseien a tson te tara kapiin a tamana tutuun na tson pepeito tara hahuoluna a tamana, ba nori ena butu ria tara tamana aien te lakasa uu tara taun. A tamana teka e takalata peisa beraien. Ba nori e lakasar ielesala me siler a töa maroro. Ba angelo e songots laba nena e Pita.
Ba u hakats tere Pita e töan alesala poutsuna, ba nonei e poeiena, “Alia e atei hamana talagu, a Tsunono e hala nenama a angelo i tanen memi luba nena lia tara nitagala tere Herot na tara mamanaka ti katsin kato hasi a pala turu Jiu i tar.”
A pöata te hakats sabe naia e Pita a ka teka ba nonei e la uana tara luma tere Maria, e tsinana e Jon a tana solo tanen e Mak. A katuun a para i gonoia tara luma teka bate singor.
Be Pita emi porporokona tara tamana tara ololo ielesala tara luma, ba töa taholun kukui a solonen e Roda e la sile nama tegomi kalata menaien a tamana.
Pöata te hengo mareien e Pita, ba torinen e sasaala koruna. Ba tahol e piata poutsuna iahana luma, nonei ema kalata bei e Pita a tamana! Ba nonei e hatei ranen, “E Pita e tuolna tara tamana!”
Ba nori e poeier i tanen, “A baku mölö ema hakats haniga nei!” Kaba nonei e tagala koru be poeiena, “U mana koru!” Ba nori e poeier, “A angelo banei i tanen.”
E Pita e porporoko noa hasia tara tamana, ba nori ena kalata taler a tamana me tarer e Pita, nori i asingoto koru.
Be Pita e hasoa sei nena a limanen tegi kakamoto uaien. Ba nonei e hatei raneien ime temar halakasa mena meien a Tsunono tara luman karabus. Ba nonei e poeiena, “Alimiou ena hateie mou e Jemis na palair u kristen te butu ualala a ka teka.” Be Pita e laba ranen me la uana tara tana makum.
Ba tara bongbong, ba u soldia e asingoto korur, me poeier, “Pua, e Pita e taia?”
Pöata te lagi sakesakeia e Herot e Pita ba nonei e rangrangata raiena u soldia ti taratara kapiin e Pita, ba nonei e kitsena u ranga tegi atung hamate meraien. Be Herot e laba nena i Judia me gala uana tara taun i Sisaria tena kaien.
Tara pöata teka e Herot a King e raharaha korur u katunur tara taun i Taia na i Saidon. Ba nori e gono hobotor me la mam uaier tere Blastus, a töa tson pepeito tere Herot. Nori i hamatskö gono mam mei e Blastus u ranga me töan la uaier tere Herot. Ba nori e rangata siler tegi hia taratara pouts gono meien e Herot. Taraha, u katunur tara han i taren i roron holeia a kannou turu katuun tere Herot.
Be Herot e hopö kap nena u töa u lan, ba turu lan teka ba nonei e hasogeiena u hasobö u ngahangaha tara king, mena gumna turu gumgum u göagono, me katoena u ranga u ngahangaha i taren.
Ba u katuun e ku hapanir me poeier, “Nonei ema mar ranga uanei tara katuun tuun! E möa. Nonei u ranga tara töa got!”
E Herot ema solosei mamei e Sunahan, ba angelo tara Tsunono e atunge nen. U kakaminei i noueien, ba nonei e mate nitöana.
Kaba u ranga tara Tsunono e butu hapan me tasata uana tara han a parpara.
Ba tara pöata ti hakapeia ere Banabas mere Sol a toukui i taren i Jerusalem, ba nori e luer e Jon Mak, me la pouts gono merien i Antiok.
Turu kristenira i Antiok i kamei u propet na u katunun hihatuts turu lotu, ere Banabas, na e Simion ti ngö hasei a tson a ruruhana, na e Lusius na i Sairini, na e Manaen a hahikapien tere Herot a King, na e Sol.
Tara pöata ti singou u kristen tara Tsunono me agono has ner a kannou, ba u Namnamei u Göagono e poeiena, “Alimiou go hopö kap gono memi ere Banabas mere Sol a toukui tu ngö meraien lia egi katoeien.”
I murina ti singo uaien tara Tsunono me agono lel has ner a kannou, ba nori e hatakope ria a limaren tere Banabas mere Sol, ba nori e tula mera rien tara toukui i taren.
Ba u Namnamei u Göagono e hala ranen ba nori e gala uaier tara taun i Selusia, tina osaien tara tolaala me lauar tara tolo pan a solonen i Saiprus.
Ba nori ena tuku ria tara taun i Salamis me habulungana laner u raranga tere Sunahan turu luman lotu turu Jiu. Nori i ka gono has mei e Jon Mak te taguhu raien.
Pöata ti la bubutu hakapeien a han i Saiprus, ba nori ena tuku ria tara taun i Pepos, tina sabeien a töa Jiu a solonen e Ba-Iesu (turu HaGrik i ngöeien e Elimas). Nonei a katuun a matmatuna na e ka has mei a hirakö, na nonei has a töa propet gamogamo.
Nonei e ka gono mei a katununa tara gamman tara tolo teka, a solonen e Setsius Paulus, a katuun te ka mei a niatei a niga. Be Setsius Paulus e ngö rena ere Banabas mere Sol, taraha nonei e ngilin hengoen u raranga tere Sunahan.
Kaba e Elimas ema ngil raien me torohanan habiritsena u hakats tere Paulus ba nonei tema hamana uanei tara Tsunono.
Kaba e Sol, ti ngö hase ii e Pol, e saputu mei u Namnamei u Göagono e tara tötosi e Elimas me poeiena, “Alö a pien tere Satan! Alö ema ngilemi a man markato a man niga! U mamana u gamo e saputu korue nolö! Alö e antunan hanöa hasem te kato hakököela memilö a mamana maroro a matskö tara Tsunono?
<range>
Alia e hatei goulö, a nihahuna tara Tsunono e koul hamanasa uanama i tamölö, alö e gamon matakiou bumou a tsi tabubun pöata na lö ema antunan tara hase moi a pitala!” E Pol e mar ranga hakapa las uu teka, ba ka te here ii u köasi u ruruhana e kopo kap nena a matana e Elimas. Ba nonei e hula salasa sakesake lanena ta katuun tega pilein a limanen bate haröte neien a maroro.
Pöata te tareia e gamman a ka teka ba nonei e töan hamanana. Nonei e asingoto koruni u hihatuts tara Tsunono.
Be Pol na u katuun ti tataala gono meien e laba ner a taun i Pepos, ba tolaala e hosa mera neien tara taun i Pega tara provins i Pampilia. Kaba e Jon Mak e laba raien me la pouts uana i Jerusalem.
Kaba nori i la noa mena butu ria tara taun i Antiok tara provins i Pisidia. Ba turu lanin lotu ba nori ena tasu ria tara luman lotu turu Jiu, mena gumur.
I murina ti rit hakapeia u ranga tara Lo tere Mosis na palaina u raranga turu propet, ba tsunono na turu lotu e tuoluna me poeiena, “A matsi hatoulana, te ka memia limiou ta tsi rangan hitaguhu turu katuun, ba limiou te tatei hatei namen.”
Be Pol e tuoluna me hasoasei nena a limana tegi hengo menaien u katuun me poeiena: “Alimiou u katunura i Israel, na limiou has a palair u katuun te matoute miou e Sunahan, alimiou go hengoiam.
E Sunahan, te tara kap rena u katunura i Israel, e hopö kapir u tuburara, tara pöata ti kaien tara han i Itsip, ba nonei e kato hapara koru ranen. Ba i murinen, tara nitagala pan koru i tanen, ba nonei e lu halakasa ba raneien a han i Itsip.
Turu tohats u maloto u hiningal nonei e tara kap raien tara makum a palaka te söateien a mamana markato a omi i taren.
I murina te atung hakapa raien a tohit a hun katuun i Kenan, ba nonei e hala ranei u katunura i Israel u tsiktsiki egi tueien e antunaia turu 450 u hiningal.
“Ba i murinen be Sunahan e hala raneien u tsonun taratarakap e antunaia tara pöata tere Samuel a propet.
Ba u katunura i Israel e harangata ner ta king, be Sunahan e hala raneien e Sol, a pien tere Kis, a pala tere Bentsamen. Nonei e king ia i Israel e antunaia turu 40 u hiningal.
Be Sunahan e tsugena e Sol me hakeiena e Devit a king i taren. Nonei e mar ranga menai e Devit teka: ‘Alia e tara sabiegu e Devit a pien tere Jesi nonei a mar katuun te ngile gulia. A torir e ngil korue nen. Nonei te kukute hanige nou u mamana u ngil hoboto i tar.’ E Sunahan temar ranga uu teka.
I murimuri e Sunahan ena habute nou e Iesu tara pala tere Devit, a katuun tena lu pouts ranoura temar ranga hamana uu e Sunahan i manasa.
I mamuna tega butuia e Iesu, e Jon a Tsonun Baptais e habulungana hakapein u raranga turu katunura i Israel hoboto tegi habirits ba menaien a markato a omi ba nori te habaptaisir.
Na pöata te katsin hakapeia e Jon a toukui i tanen, ba nonei e poeiena, ‘Alimiou e pei miou alia esi? E Kristo? E möa. Kaba a katuun te murimuri nama romana, nonei a Tsunono pan, alia a katuun papala koru. Alia ema antunan purese hasegi a kikits turu sendol i mounen,’ E Jon temar ranga uu teka.”
E Pol e ranga noa me poeiena, “A matsi hahatoulana i tar a galapien tere Abraham, na limiou has a palair u katuun te hatsunone miou e Sunahan, u raranga te poeiena e Sunahan e ngilin lu pouts rena u katuun ti hala mena meien i tarara noahas.
U katunura i Jerusalem na pal kapan i taren ima atei sile ii e Iesu nonei e Mesaia. Na nori ima atei haniga sile ii u raranga turu propet ti kato nitöa naien turu mamana u lanin lotu. E möa. Nori i koutin e Iesu ba nori e markato mena rien ti mar ranga uu propet i manasa.
Nori ima sabe ii ta töa ta ka tega antunaia tegi kato hamate menaien. Kaba nori i rangate ii e Pailat tegi atung hamate noahas menaien.
Na tara pöata ti kato hakapeien a mamanaka ti koloto mamin u propet, ba nori e atung hamateier e Iesu. Ba nori e lu hakoule rien tara kuruse, mena honge rien tara kioun mate.
Kaba e Sunahan e hatakei poutseien tara tou mate, na u katuun ti la ma i Galili i la gono meien i Jerusalem, nori i tareien turu lan u parpara i murina te takei pouts ien. Na u katuun teka i roron habulungana naien turu katuun.
<range>
“Na lam e hatei has rami limiou u Bulungana u Niga teka. A ka te hateirai e Sunahan u tuburara i manasa tega katoeien, nonei e kato hakapa beraien ra u hatutubunei i taren, te hatakei menaien e Iesu. U Buku u Göagono e mar ranga has uu teka turu hahuoluna u Sam, te poeia e Sunahan, ‘Alö a pien i tar. I romana alö e hatamana mia i tar.’
<range>
“E Sunahan e hatakei poutseien tara tou mate, na nonei ema antunan mate lel nei bate koremena. E möa. E markato uana temar ranga uu e Sunahan tere King Devit: ‘Alia e kato hamana bera gilimiou romana a ka a niga tu ranga hamana naia lia tere Devit i manasa.’
“Gaha nonei a ‘ka a niga’ teka? U Buku u Göagono e mar hatei mena neien teka turu tana u Sam, ‘Alö ema haniga namoi romana tego koreme uu a tsomi i tamölö. E möa.’
“U ranga teka ema hatei nanei e Devit. Taraha, i murina te katoeia e Devit u ngil tere Sunahan tara pöata i tanen, ba nonei e töan matena ba nori e kaho narien ti kaho raia u tubunen, ba nonei e koremena.
Kaba e Iesu, nonei a katuun te hatakei poutsi e Sunahan, nonei ema koreme ii.
“Na, a matsi hahatoulana, alia e habulungana ragi limiou, nonei a katuun teka e Iesu te luba sila nena e Sunahan a markato a omi i tamilimiou.
A Lo tere Mosis ema antunan luba nanei a markato a omi i tamilimiou bate ngö ranei limiou u katuun u matskö. Kaba e Iesu e luba nena a markato a omi hoboto turu katuun te hamana uaier i tanen, bate ngö has raneien u katuun u matskö.
Alimiou go hanei iam! A ka teka, ti rangein u propet i manasa e namots la uanama i tamilimiou nonei ti mar ranga uaien teka:
‘Alimiou u katuun te hahakosmiou, alimiou go taraiam, bate asingoto miou, bate töan tiamiou! Alia e katoegu a töa a toukui. Na te hatei haniga ranoua limiou ta töa ta katuun tara toukui teka, ba limiou tema hamana noahas moi.’” E Pol e mar ranga uu teka me töan hakapana.
Ere Pol mere Banabas i katsin lakasa uu ielesala ba u katuun e poeier, “Turu lanin lotu te la nama alimiou emi hatei lel namou u raranga teka i tamulam.”
U katuun i tarura tala, na u Jiu u parpara na u katuun halhal ti tahongo poutsia turu lotu turu Jiu, nori i kukuteir ere Pol mere Banabas. Ba nori a huol a katuun e hala ner u raranga u niga i taren ba nori e ranga hatagala mera ren tegi ka hatagala uaien tara nihitaguhu tere Sunahan.
Na turu tanu lanin lotu, u katuun u parpara koru tara taun teka i gono silema tegimi hengo menaien u raranga tere Sunahan.
Kaba palair u Jiu i tara u katuun u parpara ti gono, ba toriren e hiomi koruna. Nori i torohanan pita putei u raranga tere Pol bate ranga homi naren.
Ti markato uaien teka be Pol mere Banabas e ranga hatagala korur me poeier, “E matsköna tu hala mam merai lam alimiou u raranga tere Sunahan. Kaba limiou e tori tsuga ba namen bate kato here nami a peisamiou u katuun te raman lu ner a nitöatöa te ka nitöana. Te kato uanen teka ba lam te la hamanasam tara pala tema Jiu ri.
A Tsunono e mar hatei mera mei lam teka: ‘Alia e haka here ragi limiou u ualesala turu katuun tema Jiu ri. Ba limiou te tatei taguhu ramiou u katuun tara mamana han i puta, ba lia te lu pouts ragouen romana.’”
U katuun tima Jiui i hengo u ranga teka, ba nori e sasaala korur, me hanigeier u raranga tere Sunahan. Na u katuun te hopö kapir e Sunahan tegi töatöa nitöa, nori i hamana uu i tanen.
Na u raranga tara Tsunono e tasata hobotoia tara mamana han ti ka hasukusuku.
Kaba palair u Jiu i hatakei a raharaha tara touhaliouna turu lotu ti ka mei a solo pan, na turu tsunono has tara taun teka, ba nori e tanian kato homi rer ere Pol mere Banabas. Ba nori e tsuga ba rarien tara han i taren.
I markato uu teka, ba e Pol mere Banabas e taholo ba ner u köahu i mouren, temar haröto menari te raharaha mera nei e Sunahan u katunura tara han teka. Ba nori e lar i Aikoniam.
Kaba u kristen i Antiok i sasaala koru, ba nitagala turu Namnamei u Göagono e saputuna i taren.
A markato teka e takato has ia tara taun i Aikoniam, e Pol mere Banabas i tasu ia tara luman lotu turu Jiu me hatei ner u ranga. Nori i hatein u raranga u niga ba u katuun u parpara turu Jiu na turu Grik e hamanar.
Kaba palair u Jiu i ma hamana ii, ba nori e hatakeier a hiaraharaha turu katuun tema Jiu ri, ba nori e tori hasoala raren
Kaba e Pol mere Banabas i kei a pöata a ngahangaha i Aikoniam, na nori i tagala mei ti hatei menaien u raranga tara Tsunono. Ba Tsunono e hatagala ranen ba nori e katoeier u mamana u mirakol. Tara ka teka, a Tsunono e haröto raien u rangan hitaguhu i tanen e mana koru.
Kaba u katuun tara taun teka i lu kataia i hagus. A palai i hanigei u ranga turu Jiu, na palai i hanigei u raranga turu aposol.
Kaba u Jiu na u katuun tema Jiu ri na man tsunono i taren i katsin kato homir ere Pol mere Banabas na i katsin titi hatu has raien.
Ere Pol mere Banabas i hengo sabeni a ka teka, ba nori e bus uaier tara provins i Likonia, na tara taun i Listra na i Debi, na tara man han te sukusukuia tara makum ti kaien, ti hatei la naien u Bulungana u Niga.
<range>
Tara taun i Listra a töa katuun a mou omi e gum. I posa noahas mei a mar niomi teka na nonei ema mala tataala ii.
Nonei e hahengoia turu raranga te katoe e Pol. Pol e tari a katuun teka e kamei a nihamana te antunaia tegi kato haniga pouts menaien.
Be Pol e tara tötose nen me ranga hapanina me poeiena i tanen, “Takei balö te tuol hamatskö nem a moumölö.” Ba nonei e kurapa takeina me hula tataalana.
Pöata ti tareia u katuun u para koru a ka te katoi e Pol ba nori e ku hapan korur turu rangan HaLikonia me poeier, “U got e butun katuun hamanasa tala rima, bate koul uarima i tarara i puta!”
E Banabas nori i ngöeien e Sius, na e Pol i ngöeien e Hermis, taraha e Pol a katunun raranga.
A luman lotu pan tere Sius e kaia i matana taun ielesala. Ba pris tara luman lotu pan teka e las ranama u bulmakau u tson na u palaua ti hil haperpereri. Ba nonei e la uanama tara tamana tara ololo tara taun. Nori emi ngilin katoei u haats tara huol a aposol.
Kaba a pöata te hengo naia e Banabas mere Pol u raranga tara ka teka, ba nori e kiiseier u hasobö i taren, e haröto nena te rama koru mena rien a markato teka. Ba nori e piata uar i gusur u katuun ba nori e kur,
“A matsi hahatoulana, aha te kato sile milimiou a ka teka! Alam u katuun tuun, e here has rami limiou. Alam emi piou namula u Bulungana u Niga ba limiou te hapolase miou a markato a tutu teka, bate habirits uamiou tere Sunahan te töatöana. Nonei te katoe u kolö na u puta nu tasi, na mamanaka te kana iaharen.
E manana, tara mamana man pöata i manasa u katuun i markato uu ti ngil uaien, na e Sunahan ema hapiou raien.
Kaba nonei e haröto has nena temar kato haniga uanen i tamilimiou. Nonei e roron hapolena a langits, na e hahua hanigeiena u kui i tamilimiou. Nonei e hala hantue nena a kannou i tamilimiou bate kato hasasaala has ranou limiou.”
U aposol i mastein mar ranga has uu teka kaba nori u katuun i hasoso sil noahasi tegina kato menaien u haats i taren.
Kaba a palair u Jiu turu taun i Antiok na i Aikoniam i lama, memi kato homier u hakats turu katuun. Ba nori e ti homi korueri e Pol u hatu, ba nori e las halakasa ba narien a taun. Nori i pei nonei e mate hakapa, ba nori e laba naren.
Kaba u kristen emi gono hahiseien, ba nonei e takeina be tasu pouts uana iahana taun. Turu hamahö be Pol mere Banabas e lauaier tara taun i Debi.
I murina ti hatei hakapa naien u Bulungana u Niga tara taun i Debi ti lu has raien u katunun tsitsilo u para tere Iesu. Ba nori e la sila pouts uaier tara man taun i Listra na i Aikoniam, na i Antiok te kana tara provins i Pisidia.
Ba nori e hatagala raier a torir u kristen me hala ner u rangan hitaguhu i taren tegi pile hatagala menaien u nihamana i taren tara Tsunono. E Pol mere Barabas i pei hasi, a maroro te lauana tara Nipepeito tere Sunahan e ka mena u hakats u tiama u parpara i tanen.
Tara mamana taun i murina ti hopö kap hakapa raien u katunun pepeito kap i taren ti hamana uu tara Tsunono. Ba nori e agono ner a kannou me singo sil raren, me haka rarien tara nipepeito kap tara nitagala tara Tsunono tega tatei tara kap raien.
Be Pol mere Banabas e la sila uaier tara provins i Pisidia me na tuku ria tara provins i Pampilia.
Pöata ti hatei hakapa naien u raranga tara taun i Pega, ba nori e gala lel uaier tara taun i Atalia.
Ba nori e osa ria tara tolaala me lauaier i Antiok na i Siria, a taun ti tanie men a toukui ti kato hakape men.
Temi butu talaien i Antiok ba nori e gono hoboto raier u kristen, ba nori e hahatei naier a mamanaka hoboto te kato be raien e Sunahan, me poeier, “E Sunahan e kalati a maroro turu katuun tema Jiu ri, ba nori te hamanar.”
Bere Pol mere Banabas e ka gono meraier u kristenira i Antiok a pöata a ngahangaha.
A palair u katunura i Judia i la uama i Antiok memi hatuts raier u kristen me poeier, “Tema kukute moi limiou a markato tere Mosis ba tema hapö mi, e Sunahan ema taguhu ranoui limiou.”
Pöata timar ranga uu katuun teka, be Pol mere Banabas e hia raharaha gono me raren. Ba u kristen e hatuol raier ere Pol mere Banabas na palair u katuun has tegi la uaien i Jerusalem mena hamatskö gono merari u aposol na pal kapan turu kristen lotu u raranga teka.
Ba u kristen e tula merarien i Jerusalem ba nori e sila ria i gusuna i Pinisia na i Samaria. U kristen tara huol a han teka i sasaala koru mei ti hatei meraien, e Sunahan e habiritsir a torir u katuun tema Jiu ri.
Pöata tina tukuien i Jerusalem, u aposol na pal kapan na palair u kristen i sasaala koru meraien be Pol mere Banabas e hatei rarien a mamanaka te kato gono meraien e Sunahan.
Kaba a palair u kristen tara pala turu Parasi i takei me poeier, “U katuun tema Jiu ri egi hapö bate kukutier a Lo tere Mosis.”
Ba u aposol na pal kapan e gono siler tegi hamatskö menaien u ranga teka.
Nori i solon gum a pöata a ngahangaha be Pita e tuoluna me poeiena i taren, “A matsi hatoulana, alimiou e atei silemiou i manasa e Sunahan e mola raira a toukui. Na nonei e hopö kap naiou lia tego hatei menai lia u Bulungana u Niga tara pala tema Jiu ri, ba nori te tatei hengor bate hamanar.
E Sunahan e atei silena a torir u katuun hoboto, bate haröto ranei ra nonei e haniga has rena a pala tema Jiu ri. Nonei e hala raneien u Namnamei u Göagono i tanen, e kato has uana temar hala mera neien ra.
Kaba nonei ema katoe ii a tabina markato i tarara na tabina markato i taren. E möa. Nori i hamanaia i tanen, na tara markato lasi teka te luba meien a markato a omi i taren.
Alimiou e namots torohanan kato haraharahemiou e Sunahan tego haka mena milimiou a markato a tiama teka turu kristen. I manasa u tuburara na ra has ima antunan söate ii a mar nitiama teka.
Ara e mar hamana las uara teka: e Sunahan e lu pouts ranou ra tara nihitaguhu tere Iesu a Tsunono, markato has uana te lu pouts mera neien u katuun teka.”
Ba u hagum e gumuna me hahengona turu raranga tere Banabas mere Pol ti hahatei menaien u mamana u mirakol te kato sila nai e Sunahan i taren i gusuna u katuun tema Jiu ri.
Pöata ti ranga hakapaien, be Jemis e poeiena, “A matsi hahatoulana, hengo bumia i tar.
E Saimon e ranga hakapa mera lo limiou me hatei nena temar la tutuun uama e Sunahan turu katuun tema Jiu ri, memi hopö kap bera neien a peisanen i gusura u katuun.
U ranga teka e matskö gono mena u raranga turu propet timar koloto uaien:
‘I murimuri alia ena la pouts guma romana, ba lia temi kato haniga pouts ragou a pala tere Devit, e here nei a luma te omi ba katuun temi kui hatsimus poutse nen.
Ba u katuun halhal te tatei sake hase riou a Tsunono, u katuun has tema Jiu ri te opö kap mer a solor.
A Tsunono e mar ranga uu teka, nonei te habuti u raranga teka i manasa koru.’ “U propet timar koloto uu teka.
“Bora: aragi ma tatei kato homi rai u katuun tema Jiu ri te habirits menarien a toriren tere Sunahan.
Aragi koloto uu i taren, bate hatei rarien nori egi agonein a mamanaka te haats ba naria turu kesa na nori gima tsikolo ii. Ba nori tema tatei noueri a haröete te kepa hamate naria i totongolo nen, na egima tatei nou hase ii u rahatsing.
Taraha, i manasa na te la noahasina i romana, u katuun te hahatei ner u raranga tere Mosis e ka ria turu taun hoboto. Na nori i roron habulunganein u raranga i tanen iahana u luman lotu turu Jiu turu mamana u lanin lotu i taren.” E Jemis temar ranga uu teka.
Ba u aposol na pal kapan na palair u kristen hoboto e kitseier u ranga ba nori e hopö kap naier a huol katuun i taren, tego la gono mer ere Banabas mere Pol i Antiok. Nori i halani ere Judas (a tana solo i tanen e Basabas) mere Sailas u tson mammam has turu kristen.
Nori i hala gono meraien u pas temar ranga uu teka: “Alam u aposol na pal kapan, alam a töa pala has i tamilimiou te hamana uaiem tere Iesu. Alam e koloto menami u pas teka i tamilimiou a matsi hahatoulana tu tuhana ma tara pala tema Jiu ri, te ka mia tara taun i Antiok na tara provins i Siria na i Silisia.
“Alam u hengoen a palair u katuun i tamulam ina hasingoto koru merai limiou a man raranga i taren. Ba nori e kato hatutueier u hakats i tamilimiou. Kaba alam uma ranga mera leien tegina markato uaien teka. E möa.
Alam u hengo u ranga teka ba lam e ka mem u töa u tori me kitsem u raranga tego hopö kap menai a huol katuun bate hala mera muleien i tamilimiou, nori mera taina huol a katuun te ngil koru remuma lam, ere Banabas mere Pol.
E Judas ne Sailas i roron solosei e Iesu Kristo a Tsunono i tarara, na ima matoute ii ti katsin puli meraien u katuun.
Alam e hala rem ere Judas mere Sailas. Nori tena hatei peisa rariou limiou u töa noahas u mar raranga te kana turu pas teka.
U Namnamei u Göagono na lam u mar kits menai u raranga teka: alam ema tatei hakeiemi a markato a tiama koru i tamilimiou. A man markato lasi teka tegoma katoe milimiou: alimiou go agono naiam a manka te haats ba naria turu kesa, batema tatei nou hasemi u rahatsing na haröete te kepa hamate naria i totongolonen. Na limiou goma tatei tsikolomi. Te hatalis ba nemia limiou a man markato teka, ba limiou te ka haniga mou. Nonei talasi.” U pas e mar ranga uana teka.
<range>
Ba u kristen e tula raren ba nori e la uaier i Antiok. Nori i goner u kristenira i Antiok ba nori e hala rarien u pas teka.
Ba nori e tara hakape ren me sasaala koru mer u raranga te kaia turu pas teka.
Ere Judas mere Sailas nori has u propet i hala rai u kristen u raranga u niga u parpara te kato hatagali a toriren.
A huol a katuun teka i gamon kaia i Antiok, bu kristen e hala pouts rarien a masalohana. Nori i hala pouts mera leien turu katuun ti hala ramen.
Kaba e Sailas e kaka poutsia i Antiok.
E Pol mere Banabas i ka hasia i Antiok. Nori i kui gono mer a palair u katuun u para ti hatuts meraien u katuun na ti hatei menaien u Bulungana u Niga tara Tsunono.
U lahisa u lan e la hakapa, be Pol e ranga mena e Banabas me poeiena, “Aragi la pouts batena tara raiera u kristen tara mamana taun ti hatei mam ramei ra u raranga tara Tsunono. Ba ra tena tarera ime te marka uaren.”
E Banabas e katsin peigi hasi e Jon ti ngö hase ii e Mak.
Kaba e Pol ema ngilin la gono mei a katuun te laba namen i Pampilia na tema la gono meraien tara man toukui.
A hiaraharaha taren e tagala koru ba nori e hialala kalakalar be Banabas e peigeiena e Mak be na osa ria tara tolaala me lauaier tara tolo i Saiprus.
Kaba e Pol e lui e Sailas, ba u kristen e poeier, “A niniganiga tara Tsunono e tatei la gono mera noulimiou.”
Ba nori e sila ria tara provins i Siria na i Silisia, mena hatagala raier u kristen tara man makum teka.
Ere Pol mere Sailas i la mam uu tara taun i Debi be la lelir i Listra te kaia a töa kristen a hitots, a solonen e Timoti. E tsinanen a toun Jiu, nonei a kristen has kaba e tamanen a toun Grik.
U kristenira i Listra na i Aikoniam i hamana korui a markato tere Timoti me poeier, “Nonei a katuun a niga.”
Pol e ngil korui e Timoti ga la gono meien. Ba nonei e lue nen me hapö nanen, taraha, u Jiu hoboto ti kaia tara han teka i atei sil e tamane Timoti a toun Grik. A tei Grik ima kukute ii a markato te hapö uaier ti tagala mei u Jiu.
Pöata ti tataala ien tara man taun teka nori i hateirai u kristen u raranga ti kitseia u aposol na pal kapan i Jerusalem bate poeier, “Alimiou go kukuteiam a ka teka.”
Ba u nihamana turu kristen e butu hatagala koruna, na u hihase i taren e butu hapan susul turu mamana u lan.
Nori i silaia i gusuna a provins i Prigia na i Galesia. U Namnamei u Göagono e hatei raien tegima tatei hihatuts menaien u raranga tere Sunahan tara han i Eisia.
Pöata tina butuien i Misia, ba nori e torohanan katsin la uaier iahana a provins i Bitenia. Kaba u Namnamei tere Iesu e hatu kap raien.
Ba nori e la karasa ba ner i Misia me la uaier tara taun i Troas.
Tara bong be Pol e tarena u töa u hiharöto. A töa tsonuna i Masedonia e tuol me poeiena i tanen, “Alö go aroho uama i Masedonia batemi taguhu ramou lam!”
Pöata te tara hakapeien u hiharöto, ba lam e haseseim me torohanan lauaiem tara provins i Masedonia, taraha alam u atei sil e Sunahan e ngö sil rai lam tegona polasa menai lam u Bulungana u Niga turu katuun tara han teka.
Ba lam ena osa mia tara tolaala be laba nem a taun i Troas me aroho hamatskö uaiem tara tolo i Samotres. Ba u hamahö ba lam e la sokö uaiem tara taun i Niapolis.
Alam u laban i Niapolis be kete uaiem tara taun i Pilipai, a han pan tara provins i Masedonia, a han has turu katunura i Rom. Ba lam e gamon ka bumia i Pilipai.
Turu Lan u Göagono turu Jiu, ba lam e lakasa uam ielesala tara taun i rehina ramun olo tu peia lam te kaia a makum ti roron singoia u Jiu. Ba lam e gumum me raranga gono merem a touhaliou ti gono hakapaia nonei tara makum.
A töa tahol a solonen e Lidia e kaia i gusura a touhaliou ti hengoia i tamulam. Nonei a taholuna tara taun i Taiataira na nonei e roron haholin u labalaba a hihol i tanen te la sei. Nonei e roron hatsunoni e Sunahan, ba Tsunono e kalatena a torinen ba nonei e hanige iena u raranga tere Pol.
Ba nonei na u katuun ti sösohoia i luma i tanen e habaptaisir. Ba nonei a tahol e ranga hataatagina me poeiena, “Te atei sile mia limiou alia e hamana hatagala koru uagu tara Tsunono, ba limiou temi ka bumia i luma i tar.” Ba nonei e tagala sil koru ranou lam ba lam e lam i luma i tanen.
Turu töa u lan alam u la uu tara makum ti roron singoia, be tupalem a taholun kukui puku te ka mei a masaloho te hatein a manka tena la nama. A tahol teka e harangi a töa liliahanei a omi, ba nonei e lu bera nei u katuun ti hakuie ien a pan nen a moni.
Pöata te kukuteien e Pol na lam, nonei e ku nitöani, “A pal tson teka u katunun kui tere Sunahan iasa koru. Nori e haröto rari limiou a maroro te lu sila namia limiou a nihitaguhu tere Sunahan.”
A tahol teka e kato nitöa las uu teka turu mamana u lan. E Pol e sökana koru mei te rangan töa uu a tahol ba nonei e habiritsina me poeiena tara liliahanei, “Alia e ranga megou lö tara solona e Iesu Kristo, alö go koul ban a tahol teka.” Ba nonei tara tsi pöata puku has ba liliahanei e laba nanen.
U katuun ti hakui a tahol teka i atei sil a ka ti lulueien a moni e kapa tala. Ba nori ena las boroboro raier ere Pol mere Sailas me las tsibil me rarien tara makumun töana i matar a pal kapan.
Ba nori ena piou rarien turu katuun tara gamman me poeier, “A pal tson teka u Jiu, nori emi kato homier a taun i tarara.
Nori emi hihatuts has ner a markato te hapiou nena a lo i tarara. Ara ema tatei hanige rei a ka teka, taraha ara a tei Rom.”
Ba u katuun e hatangana hoboto ner u ranga teka. Ba gamman e hatangana hasir ba u katuun i taren e kiis kata ba ner u hasobö tere Pol mere Sailas, ba nori e singata rarien a pata.
I murina ti singata hohomi koru rarien ba nori ena lapo ba rarien tara luman karabus. Me poeier tara tson pepeito kap tara luman karabus, “Pepeito kap haniger a huol a katuun teka.”
Tara pöata te hengoeien u ranga teka, ba nonei e haka ranen tara töa rum iogana nitöa me hakits kap ranei a man mouren a makumun ruei a tiama.
Tara gusuna bong bere Pol mere Sailas e singo uaier tere Sunahan me soloseieren turu köman lotu, a palair u karabus i hehengoia ti köma uaien.
Ba töa nun a pannen koru e songots butuna me gas hapanena a luman karabus me tagas hanöa nitöa nama i kopina u tul tara luma. Ba man tamana hoboto e takalatar, na u tsien i tapurese ba hasir a mour u karabus me rusur.
Ba tson pepeito kap e supakatana me tagulena. Ba pöata te tareien u tamana i takalata hakapa, ba nonei e lousena u kilatan hiatatung i tanen me katsin ngats hamate iena a peisanen, taraha nonei e pei u karabus i bus hakapa.
Be Pol e ku hapan koruna me poeiena, “Möa tu ngatsi a peisamölö! Alam hoboto e kam!”
Ba tson pepeito kap e ngö silena tu alesala me piata tasuna mena tuhatukun nena i matana ere Pol mere Sailas, bate toltololo tala mena a nimatout.
Ba nonei e las mera neien i biou me poeiena, “A matsi tsunono, aha tego kati lia balia te luegou a nihitaguhu tere Sunahan?”
Ba nori e poeier, “Hamana uu tara Tsunono e Iesu, balö te lueiem a nihitaguhu tere Sunahan, na pal katuun has i tamölö.”
Ba nori e hatei rien u raranga tere Sunahan na u katuun hoboto has ti kaia i luma tanen.
Ba nonei noahas tara bong teka ba tson pepeito kap e lu rena ere Pol mere Sailas me galus rena a man takiraha i taren. Ba nonei na u katuun hoboto i tanen e lu sokön töa ner a baptais.
Ba nonei e lu rena ere Pol mere Sailas mena sei ria i luma i tanen, ba nonei e hanou ranen. Nonei na pala hoboto i tanen i sasaala koru mei ti hamana uaien tere Sunahan.
Tara bongbong ba gamman e tula ranama u polis, nonei e hatei rema u polis me poeiena, “Halakasa raiam u katuun teka.”
Ba tson pepeito kap ena hatei rena ere Pol mere Sailas me poeiena, “A gamman e hala nenama u ranga te poeiena, alimiou mere Sailas egi halakasa raiou. Bara! Lakasa tala muma, a masalohana e tatei la gono mera noulimiou.”
Be Pol e poeiena turu polis, “Nori i ma kout hamatskö merai lam na nori i singata railam a pata i matar u katuun. Alam has u katunura i Rom, kaba nori i haka has raia lam tara karabus. Nori e katsin halakasa hamous rariou lam. E möa koru! Nori peisa egi lama batemi halakasa rariou lam!”
Ba u polis ena hatei ner u raranga teka tara gamman. Pöata ti hengo naien ere Pol mere Sailas u katunura i Rom, ba nori e matout korur.
Ba nori ena ranga hataatagi koru ria i taren ba nori e lakasa gono mera ren tara luman karabus be tahul raren egi laban a taun.
Bere Pol mere Sailas e laba ner a luman karabus me lauaier i luma tere Lidia, ba nori ena tara raier u katuun ti hamanaia tere Iesu. Ba nori e ranga gono mera ren me kato hatagaler u nihamana i taren, ba nori e töan lar.
E Pol mere Sailas i silaia tara taun i Ampipolis na i Apolonia ba nori ena butu ria tara taun i Tesalonaika te kaia a luman lotu turu Jiu.
Be Pol e tasu na tara luman lotu turu Jiu te roron markato uaien, ba turu topisa u Lan u Göagono be Pol e ranga mera nen me hatei nena u Buku u Göagono.
Ba nonei e ranga hatarare nena u hihatuts turu Buku u Göagono be haröto nena e Kristo e lu hakapi a kamits na e takei pouts has ia tara tou mate i tanen. Ba nonei e poeiena, “E Iesu a katuun te ranga negu lia nonei a Mesaia, a katuun te hopö kapiin e Sunahan.”
A palair u katuun i hamana me ka hoboto gono meraier ere Pol mere Sailas. U katunura i Gris u para ti hatsunoni e Sunahan i kato has uu iesana, na touhaliou ti panpanir a touhaliou i kukute has rema ere Pol mere Sailas.
Kaba u Jiu i hiomi ba nori e gono hoboto rarima u katuun u karous u omi ti roron ka pinopino laia tara töana memi gono hobotor me katoeier a töa hun katuun, ba nori e getar me hasingoto rer u katuun hoboto tara taun. Ba nori emi heleier a luma tere Jeson ti sake meraien ere Pol mere Sailas bate la meraren turu katuun ti gono.
Pöata tima sabe raien, ba nori e las halakasa rer e Jeson na palair u katuun ti hamanaia tere Iesu mena piou rarien tara pal kapan tara taun. Ba nori e poeier, “U katuun teka i kato hasingoter u katuun tara han hoboto, ba nori e la has uarima i teka.
Be Jeson e las hagum ranen i luma i tanen. Nori e hipus ner a lo tere Sisa, a gamman pan i tarara, ba nori e poeier a tana katuun a solonen e Iesu te kingina.”
U katuun na pal kapan tara taun i hengoein u ranga teka, ba nori e toku korur.
Pöata ti lu hakapeia a pal kapan a moni tegi sakahis meraien ere Jeson na palair u katuun ti hamanaia tere Iesu, ba nori e halakasa ba rarien.
Ba tara bong turu lan teka bu katuun ti hamanaia tere Iesu e hala ba merari ere Pol mere Sailas tara taun i Beria. Ba pöata ti tuku hakapa ien i Beria ba nori ena tasu ria tara luman lotu turu Jiu.
U Jiu teka ima here rai u Jiu ra i Tesalonaika. U Jiu ra i Beria i hakats halesala koru, kaba u Jiu ra i Tesalonaika i hapiou ni u raranga u tsimus. U Jiu ra i Beria i hengo hanigei u raranga tere Pol, na turu mamana u lan nori i taratara ia turu Buku u Göagono bate sakier tego mana uu raranga teka.
A para koru a katuun e hamanaia tere Iesu. Na u katunura has i Gris u para i hamana has, a touhaliou pan na pal tson has.
Kaba pöata ti hengoeia u Jiu ra i Tesalonaika e Pol e habulunganein u raranga tere Sunahan i Beria has, ba nori e la uarima i Beria memi hatakei haser a raharaha turu katuun teka.
Ba u katuun ti hamanaia tere Iesu e hala ba menari e Pol i tasi, kaba ere Sailas mere Timoti i kakaia i Beria.
U katuun ti la gono mema e Pol ina pioun töa naien tara taun i Atens. Be Pol e tula kopis mera neien u raranga tegina ngö meraien ere Sailas mere Timoti ba nori te la boroboro uarima i tanen, ba nori e hakopis pouts uaier i Beria.
Pöata te hahaloso raien e Pol i Atens, nonei e tori tsuga koruni te tara menaien u kesa u para ti lotui u katuun tara taun teka.
Be Pol e hia e ele gono merena u Jiu na u katuun tema Jiu ri ti hatsunoni e Sunahan tara luman lotu. Na turu mamana u lan nonei e hiararanga gono has mer u katuun ti kaia tara töana.
Nonei e hiararanga gono has mer u tson hihatuts turu huol u mar hihatuts ti ngöe ii u Epikurian na u Stoik. Ba palai e poeier, “Aha nonei te ranga nena a katuun a borera teka?” Ba palai e poeier, “Nonei e ranga toum nena a tana got halhal.” Nori i mar ranga uu teka, taraha e Pol e hatei raien e Iesu me poeiena nonei e takei poutsia tara tou mate.
Ba nori e luer e Pol mena piou narien turu töa u hagum te kaia tara makumun hagum ti ngöei u Ariopagas. Ba nori e poeier, “Alam e ngilin atei silem u hihatuts u tsimus te la memuma lö.
Alam u töan hengoe naten na lam e ngilin atei silem te mouna uana u raranga teka.”
U katuun hobotora i Atens na u katunura tara man tana man han ti kaia i Atens, nori i ngilin hakapa koruei a pöata i taren tara saha ka tsimus te butu banori te hagum mer ti hia raranga sil meien.
Be Pol e tuoluna i gusuna u Ariopagas me poeiena, “A matsi tsunonora i Atens, a mamanaka hoboto te tare gulia e haröto nena alimiou e hakats nitöa mia turu spirit.
Alia u hula la bate tareiegu a man makum a man Göagono te lotu mia limiou. Alia u tara hasi a töa makumun haats te kana u ranga te poeiena: ‘Tara töa got tema atei sileri u katuun.’ Nonei a Got teka te hatsunono uami limiou na limiou ema atei sile mien, nonei a Got te habulungana nagu lia i tamilimiou.
“E Sunahan te habuti a han i puta teka na mamanaka te kana i tanen, nonei ema ka neia turu luman lotu ti kui u katuun, taraha nonei a Tsunono na i Kolö na i puta has.
E möa ta katuun ga kui beien, nori e mar taguhu mena roien ime? E möa. Nonei peisa te hala nena a nitöatöana i puta turu katuun hoboto bate hala raneien a mamanaka hoboto teka meren.
Tara töa tuburen ba nonei e hatuhanena a hun katuun te hasaputeien a man han hoboto i puta tegina kaien. Nonei e hopö kap mamin a pöata tara man töa man hun katuun hoboto, bate pana kap has nena a man han tegina kaien.
E Sunahan e kato mei a ka teka ba u katuun te sakie ren, bate salasa sakesake rouen turu kuhil bate tatei sabie rouen. Kaba e Sunahan ema lehana koru ba nanei ta töa i tarara.
Taraha, i tanen puku bara te töatöara, bara te tataalara, na i tanen puku bara te kara. Na palaina u tson atei i tamilimiou i pei hasi, ‘Ara has i tuhanama i tanen.’
“Ti tuhanaia ra tere Sunahan, bara tema tatei pei rei nonei e here nei a goul tsi a silva na a hatu na a ka te hakats mam nena a katuun bate toke nen. E möa.
E Sunahan e tara hahalongolo tunir u katuun tara pöata i manasa ti tutu ien. Kaba i romana nonei e hatei renei u katuun tara man han hoboto egi hakapa korui a man markato a man omi na u hakats u omi i taren.
Taraha, nonei e hopö kapiin u lan tego butuma u kout i tanen, tara pöata teka ba nonei te hala nanou a nitsunono i tanen tara katuun te hopö kap mam naien. Na katuun teka e ona hamatskö hoboto ranou u katunura i puta. Be Sunahan te haröto rena u katuun hoboto te mana uana a ka teka, taraha nonei e hatakei poutsi a katuun teka tara tou mate.”
U katuun i hengo hakapi u raranga tere Pol. Ba pöata ti hengo naien a katuun e takei poutsia tara tou mate, ba palai e gol hahamana naren. Kaba palai i pei, “Alam e ngilin hengoem u raranga i tamölö tara tana pöata.”
Be Pol e laba nena u hagum teka.
Kaba a palair u katuun ti ka gono meien i hamana me ka gono mer e Iesu. E Daionisias, te kaia turu hagum i Ariopagas, e kaia i gusuna a tsi hun katuun teka, na töa tahol has a solonen e Damaris, na palai has ti ka gono meraien.
Ba i murina a manka teka be Pol e laba nena a taun i Atens me la uana tara taun i Korin.
Ba nonei ena sabeiena a töa Jiu, a solonen e Akuila, a toun Pontas. Nori mera tahol i tanen e Prisila i hagou laba tuun nema a provins i Itali. Taraha, a gamman pan e Klodias e ranga merai u Jiu hoboto egi laban a taun i Rom, be Pol ena tara ranen.
Nori u mun tahol i ka mei a töa mar toukui te ka has mei e Pol, be Pol e ka gono mera nen ba nori te kui hobotor. Nori i atein kuin a luma labalaba.
Turu mamanu Lan u Göagono turu Jiu e Pol e la uu turu luman lotu i taren bate ranga gono mera nen. Nonei e ngilin habuti u nihamana u niga turu Jiu na turu katunura i Grik has.
Pöata tina tukuia ere Sailas mere Timoti ti laba namen i Masedonia be Pol te pina mena te habulungana menaien u ranga turu Jiu me poeiena, “E Iesu nonei e Mesaia.”
Kaba nori u Jiu i hipusiin u ranga i tanen me ranga sisi ria i tanen. Ba nonei e tohu ba nena u köahu turu hasobö i tanen te haröto merien a raharaha i tanen. Ba nonei e poeiena i taren, “Te tapolasa ba nemoa limiou e Sunahan bate tiamiou, a ka peisa noahas i tamilimiou. Alia u hatei hakapa railimiou u raranga u mana. Alia e la hamanasa tala uagou turu katuun tema Jiu ri.”
Be Pol e laba nena a luman lotu teka, me la uana tara luma tara töa katuun, a solonen e Tisias Jastas, a katuun te hatsunono hasi e Sunahan. A luma i tanen e kaia i rehina luman lotu turu Jiu.
Na tsunono tara luman lotu a solonen e Krispas. Nonei na u katuun hoboto ti kaia i luma i tanen i hamana ia tara Tsunono. Na para a katununa i Korin i hengo ia turu ranga tere Pol, ba nori e hamanar me habaptaisir.
Tara töa bong be Pol e tarena u töa u hiharöto, ba Tsunono e poeiena i tanen, “Alö goma matouti. Möa tu hahalongolo, alö go hahatein u ranga.
Alia e ka gono megou lö, na e möa nou ta töa ta katuun tega antunan kato homie ioulö. Alia e ka megu u katuun u para tara taun teka.”
E Pol e kaia i Korin u töa u hiningal na tönomo a tsihou, te hihatuts naien a man raranga tere Sunahan.
Kaba tara pöata te gamman ia e Galio i Gris, ba u Jiu e takei hobotor mena luerima e Pol. Ba nori ena piou narien turu kout me poeier, “A katuun teka e roron hatuts ranei u katuun tegi kato menaien u mar lotu tere Sunahan tema matskö neia tara Lo i tamulam u Jiu.”
<range>
Pöata te katsin ranga palis ia e Pol be Galio e poeiena turu Jiu, “Alimiou u Jiu, sanena tega pekoia a katuun teka a lo, tsi tega katoeien ta markato ta omi, alia e antunan hengo ragou limiou.
Kaba temi ranga menamilimiou a man ranga pinopino na man solo na man lo peisa i tamilimiou, alimiou peisa tego hamatsköeiam a ka teka. Alia ema antunan hengoegi u kout turu mar ranga teka.”
Ba nonei e tsuga ba ranen turu kout.
Ba nori hoboto e pile kap ner a tsunono tara luman lotu turu Jiu, a solonen e Sostenis, ba nori e singsingate rien i rehina makumun kout. Kaba e Galio ema tara sile ii a ka teka.
E Pol e gamon ka lel ia i Korin, ba nonei e raranga haniga merena u kristen, me töan lana. Ba nonei e osana tara tolaala tega la uaien tara provins i Siria. E Prisila mere Akuila i la gono meien. Tara taun i Senkria nonei e kuli ban a hulunen, te mar ranga hamana uaien tere Sunahan.
Pöata tina tukuien tara taun i Epesis, be Pol e laba rena ere Prisila mere Akuila. Ba nonei e tasu pepeisana iahana luman lotu turu Jiu mena hiararanga gono mera iena u Jiu.
Kaba tara pöata ti rangata naien tega gamon ka buen ba nonei e ramana.
Kaba tara pöata te katsin laien be Pol e ranga haniga pouts mera nen me poeiena, “Turu ngil tere Sunahan, balia tena la pouts guma romana i tamilimiou.” Ba nonei ena osana tara tolaala me laba nena i Epesis.
Pöata tena sung ia a tolaala tara taun i Sisaria, be Pol e lase uana i Jerusalem mena tara rena u kristen, ba nonei e töan la uana i Antiok.
I murina te gamon kaia e Pol i Antiok ba nonei e lana tara man palaina man han tara provins i Galesia na i Pritsia, te kato hatagala pouts menaien u nihamana turu kristen hoboto.
A töa Jiu a toun Aleksenria emi kaia i Epesis. A solonen e Apolos. Nonei a katuun te roron katoi a man ranga a man niga, na nonei e atei sil koru hasi u raranga tere Sunahan te kana turu Buku u Göagono.
Nonei i hatutse ii a maroro tara Tsunono, na nonei e tagala sil korui a Tsunono. Nonei e roron hatuts hamatskö rai u katuun a manka tere Iesu te hengo naien. Kaba nonei e atei sil peisa lasi a man hihatuts tere Jon a Tsonun Baptais.
Nonei e hatanian ranga hatagalaia iahana luman lotu turu Jiu. Kaba pöata te hengo naien e Prisila mere Akuila ba nori e lue ren me haröte rien a mouna koru a markato tere Sunahan.
Tara pöata te katsin laia e Apolos tara provins i Gris, ba u kristenira i Epesis e hale rien u rangan hitaguhu tara nilala i tanen. Nori i koloto has menai u pas turu kristenira i Gris tegi tatei lu haniga menaien. Be Apolos ena tukuna i Gris, me taguhu hatagala koru rena u katuun ti hamana te taatagi meraien e Sunahan.
Nonei e tagala koru mei te ranga palis uaien, bate pitaputa koru hasena u ranga hasoala turu Jiu i matar u katuun hoboto. Bate haröto ranen turu Buku u Göagono, e Iesu nonei e Mesaia.
Tara pöata te kaia e Apolos tara taun i Korin, be Pol e silana tara makum te ka mei a man pokus ba nonei ena butuna i Epesis, tena sabe raien a palair u kristen.
Ba nonei e rangata ranen, “Alimiou u lu haseiam u Namnamei u Göagono tara pöata tu tanian lueia limiou u nihamana turu kristen?” Ba nori e poeier, “E möa. Alam uma hengo has nai u Namnamei u Göagono.”
Be Pol e rangata lel ranen, “Ga saha mar baptais tu lueiam limiou?” Ba nori e poeier, “Alam u lui a baptais tere Jon.”
Be Pol e poeiena, “Pöata te baptais raia e Jon u katuun ba nonei e poeiena, ‘Habirits ba naiam a man markato a man omi i tamilimiou.’ Ba nonei e hatei raneien tegi hamana uaien tara katuun te kute nama i tanen, nonei e Iesu.”
Pöata ti hengoeien u raranga teka ba nori e töan habaptais ria tara solona e Iesu a Tsunono.
Pöata te hatakopeia e Pol a limanen ieluren, ba u Namnamei u Göagono e koul uanama i taren. Ba nori e ranga ria turu mamana u mar ranga, me ranga ner a manka te butu moto nou.
Toum romana a maloto na huol a katuun te habaptais nonei tara pöata.
Be Pol e tasu uana iahana luman lotu turu Jiu, ba tara topisa a tsihou, nonei e rangan töa lasiin u Bulungana u Niga. Nonei e ranga hatagala meraien me torohanan hatakeiena u hakhakats u niga i taren tara Nipepeito tere Sunahan.
Kaba a palai i hipus naien batema hamanari me ranga homi hasner a Maroro tara Tsunono i matar u katuun. Be Pol e lurena u kristen me la gono mera nen, na turu mamana u lan nonei e hatei naia u raranga iahana luman skul tere Tiranas.
U raranga teka e la me antunena u huol u hiningal. U katuun hoboto u Jiu na u katunura i Grik ti kaia tara provins i Eisia i hengo hoboti u raranga tara Tsunono.
E Sunahan e hatakui sila naia u mamana u mar mirakol tere Pol.
U hangitsip tsi u labalaba te sebeli a tuenreina e Pol i söata menai turu katuun ti siki ba man siki taren te laba ranen, na u liliahanei u omi i koul ba hasir u katuun bate lar.
Ba palair u Jiu e torohanan kato haser a mar toukui teka me poeier a solona e Iesu a Tsunono tegi hakoul meraien u liliahanei u omi turu katuun. Na nori a man töa i roron ranga u teka, “Alia e ranga hatagala koru megou lö tara solona e Iesu te roron ranga nena e Pol, koul ban!”
U tohit u munmun toulana ti kato a markato teka nori a galapien tson tara töa pris pan turu Jiu a solonen e Siva.
Kaba töa liliahanei a omi e ranga palis raien me poeiena, “Alia e atei silegu e Iesu na e Pol e ka mer a nitagala, kaba lia ema atei sil ragi limiou!”
Ba katuun te ka mei a liliahanei a omi e kurapa uana i taren be atung ranen me tagala saluhe ranen me kato hohomi koru rena a peisaren me kiis kaakata ba raneien a man hasobö i taren. Ba nori e bus ba ner a luma teka me la mer a beloso.
Ba u Jiu na u Grik hoboto ti kaia i Epesis e hengo ner a ka teka, ba nimatout a kapan e butuna turu katuun hoboto, ba nori e soloseier e Iesu a Tsunono.
U katuun u parpara koru ti hamana i lama memi pokeier a mamana a markato a omi ti katoeien i manasa.
Na para koru a katuun ti roron katoe u matuna na hirakö i gono hoboti a man bukun matuna na hirakö i taren me haatse ria turu tula i matar u katuun hoboto. Ba nori e aser a hihol tara buku hoboto teka me antunana tara 50,000 a makumun silva.
Tara markato teka, ba u raranga tara Tsunono e sata uana tara han a parpara me tagala saluhena.
Na i murina a manka teka, ba u Namnamei tere Sunahan e haleie nei e Pol u hakats tega la uaien tara provins i Masedonia na i Gris, bate la hamurimuri uana i Jerusalem. Be Pol e poeiena, “I murina tena tare goua lia a man han teka, balia tena tara hase gou i Rom.”
Ba nonei e tula rena a huol a katunun hitaguhu i tanen, ere Timoti mere Irastas, ba nori e la mam uaier i Masedonia. E Pol e gamon ka noa buia tara provins i Eisia.
Tara pöata teka a nomi pan e butuia i Epesis tima ngil menai u katuun a Maroro tara Tsunono.
E Demitrias e kukuiei a manka a silva. Nonei e roron kui tatateie a matsi makumun silva a mankan lotu ti hakeia tara luman lotu pan tere Atemis, a got gamogamo a tetahol ti roron hatsunono uu katunura i Epesis. E Demitrias e roron habuti a toukuin hahol a para turu katunun kui i tanen.
Nonei e goner u katuun teka ti kamei a töa mar toukui me poeiena, “A pal tson, alimiou e atei sil hasemiou a toukuin hahol teka e roron habutena a moni i tarara.
Na katuun teka e Pol e habirits hakapi u hakats tara katuun a parpara be poeiena, ‘U kesa te kuieri ualima ema got hamanari.’ Alimiou u tare men na limiou u hengo hakapa hase men. Nonei ema markato peisa uai teka i Epesis. E möa. Nonei e kato hasema a man ranga teka tara han a parpara koru iahana provins teka i Eisia.
U raranga tara katuun teka e namots kato homiena a solo tara toukui i tarara. Na tana ka lel, u raranga i tanen e namots kato homi hasena a solo tara luman lotu pan tara got a tetahol e Atemis, bate here nei a ka pinopino turu hakats turu katuun. U katunura i Eisia hoboto na u katuun tara han hoboto e roron hatsunoner a got a tetahol teka. Kaba u raranga tara katuun teka e Pol, e katsin kato hataia tsiponena a nikapan i tanen.” E Demitrias e mar ranga uu teka.
Pöata ti hengoeien u raranga teka ba nori e raharaha korur. Ba nori e kur me poeier, “E Atemis a tetahol i tarara u katunura i Epesis te pan koruna!”
Ba u katuun hobotora i Epesis e hiagetagetar. Nori i takei hoboto me piata uaier tara makumun hagum. Ba nori e las raier ere Gaius mere Aristakus be la gono mera ren. Nori a huol a katununa i Masedonia ti roron lala gono mei e Pol.
E Pol e ngilin la uu i gusur u katuun, kaba u kristen i hapiou naien.
Na palai hasir u gamman ni Eisia a man hahikapien tere Pol, nori i hala has nema u raranga i tanen bate ranga hatagala meren tegoma tatei la uaien iahana makumun hagum.
U hagum teka ema niga lel ii, a palai i ku ni u tan u mar ranga, na palai i ku ni u tana lel has u mar raranga. Na para koru a katuun ema atei sile ii a mouna a ka timi gono sileien.
Ba u Jiu e tula menari e Aleksenda i hagus, ba palair u katuun e ku siler tego kato menien u ranga. Be Aleksenda e hasoasei nena a limanen tegi kakamoto uaien ba nonei te ranga palisena u ranga i taren.
Kaba ti tara mareien nonei a Jiu, ba nori e totou ku hobotor me poeier, “E Atemis a tetahol i tarara u katunura i Epesis te pan koruna!” Nori i mar ku las uu teka e antunaia tara huol a aua.
Ba töa katuun pan ni Epesis e kato hakakamoto rena u katuun me poeiena, “Ara u katunura i Epesis, u katuun hoboto e atei siler i Epesis nonei a taun te tara kap nena a luman lotu tara tetahol pan e Atemis, na taun has tara hatu a göagono te rusma i Kolö.
Möa koru ta katuun tega hipusin u raranga teka. Alimiou go kakamotoiam ba tema katoemi ta töa ta ka ta omi.
Alimiou ti lu remuma a huol a katuun teka, kaba nori ima kope ii ta ka tara luman lotu. Na nori ima ranga hahakos has nai a got a tetahol i tarara.
Te ngilin kout mena e Demitrias na u katunun kui i tanen a töa katuun, e ka mena a pöatan kout. Na gamman e ka hasina. Nori egi hamatsköeia u ranga i taren turu kout.
Na te ka lel memia limiou tu taina tu ranga, ba limiou te hamatsköe mien romana tara pöatan hagum.
Ara ena mots lueier ta niomi tara hiagetageta teka, ara i möa ta ka tegi rangein te hatei nanou a hiagetageta te kato lala.” Pöata temar ranga hakapa uu a kapan teka, ba nonei e tula kalakala rena u katuun ba u hagum e tarurana.
I murina te kapaia u hiagetageta be Pol e hangö ralala u kristen ba nonei e hala nena u ranga ti kato hatagala raien. Ba nonei e töan la uana tara provins i Masedonia.
Pöata te tataala hakapa la len tara man makum teka, me hala has nalala u rangan hitaguhu u parpara turu kristen, ba nonei ena töan butuna tara provins i Gris, te keien a topisa a tsihou. Pöata te katsin osa ien tara tolaala tega la uaien i Siria, kaba u Jiu i korupakö naien. Ba nonei e hakats nena tega sila pouts uaien i gusuna i Masedonia.
<range>
E Pol e la gono mei e Sopata, a katununa tara taun i Beria a pien tere Pairus. A palair u katuun i la gono has meien: ere Aristakus mere Sekundus ri Tesalonaika, na e Gaius tara taun i Debi, ne Timoti, na ere Tikikus mere Tropimas tara provins i Eisia.
Nori u katuun teka ti la mam mena hahaloso raria lam tara taun i Troas.
I murina a kannouna tara Beret te möa ta Is e la hakapa, ba lam e laba nem a taun i Pilipai mena osa mia tara tolaala me lam. Ba lam ena tuku mia i taren tara taun i Troas turu hatolimana u lan. Ba lam e ka mia i Troas turu tohit u lan.
Turu Sandei alam u gono sil tego nou hoboto uu bate kato hasem a Komunio. E Pol e katsin la turu hamahö ba nonei e rangana turu katuun me pile kap ranen e antunaia tara gusuna bong.
U lam u para e kulupuia tara rum iasa tu gonoia lam.
A töa katuun a hitots a solonen e Yutikas e gum ia tara binroa te tötopikueien. E Pol e ranga noa kaba e Yutikas e topi koru. Nonei e soho koru tala ba nonei e rus na tara binroa te gum ien me rus nitöa uana i puta, nonei e rus ma tara hatopisana a salolo tara luma. Ba u katuun e piata koul uaier i puta tina tara menaien kaba nonei e mate hakapa.
Be Pol e koul hasina tena tara meien ba nonei e turuna me lukutu nanen me poeiena, “Alimiou goma tokumi. Nonei e töatöana.”
Be Pol e la pouts uana iasa tena pose menaien a beret ba nori e nour. Ba nonei e tania sei lelena u raranga i tanen e antunei a bongbong, ba nonei e töan laba ranen.
Ba nori e lu menari a katuun a hitots te töatöa pouts i han. Ba toriren e sasaala koru pouts tala menen.
Alam u la mam mena osa mia tara tolaala me lauaiem tara taun i Asos. Ba lam ena sake la nem e Pol i Asos tego lu mena mien lam tara tolaala. Nonei noahas temar haka mam menai u ranga teka, taraha nonei e ngilin tataalaia i maroro te lauen i Asos.
Be Pol emi sabe rena lam i Asos, ba lam e lu mena mien tara tolaala ba lam e la hoboto uaiem tara taun i Mitilin.
Ba lam e laba nem i Mitilin ba turu hamahö ba lam ena tuku mia tara töa tolo a solonen i Kios. Ba turu hamahö lel ba lam ena tuku lel mia tara tabina tolo te ngöeri i Samos. Ba turu tana u lan ba lam ena tuku lel mia tara taun i Mailitas.
E Pol e hakatsin tego la sokö ba menaien a taun i Epesis ba nonei tema antunan gamon ka bunei tara provins i Eisia. Nonei e ngilin hasesei sil tega antunan na butu uaien i Jerusalem i mamuna u Pentikos.
Tara pöata tu tukuia lam i Mailitas, be Pol e hala mena nei u ranga i Epesis. Nonei e ngör a pal kapan turu kristen egi la uama i tanen.
Pöata temi tukuien i tanen ba nonei e poeiena i taren, “Alimiou e atei sil peisemiou tu marka uu lia tara pöata tu tuku ialia i Eisia, na tara mamana pöata tu ka gono merai lia limiou.
Na limiou e atei sile miou, a para pöata ti kitseia u Jiu u raranga tegi pitaputa menaien lia. Na tara ka teka alia u ka mei a nitiama na u kamits u para. Kaba lia u hala putei a peisar bate katoegu a toukui tara Tsunono.
Na lia uma matout mei tu habulungana menai u raranga te tatei taguhu ranou limiou. Na turu hagum na tara man luma has i tamilimiou, alia u hatuts raiou limiou. Alimiou e atei sile men.
Alia u hatei hatagalein u ranga tara pal katuun i tar u Jiu na i tamilimiou has u Grik, tego habirits uaiam limiou tere Sunahan, na tego hamana has uaiam limiou tara Tsunono i tarara e Iesu Kristo.
“Na lia e hatei ragou limiou, u Namnamei tere Sunahan e las tale noulia balia te la uagu i Jerusalem. A saha ka tena butu noua i tar i Jerusalem, alia ema ateigi.
A ka lasi teka te atei sile gulia: tara mamana taun u Namnamei u Göagono e roron hatei halesaleiou lia bate poeiena, ‘Alö ena sabie mou a kamits ba nori tena haka hase roua lö tara karabus.’
Kaba lia ema hakats hapara nagi tego töatöa uu lia tsi tego mate uu lia. Kaba lia e hakats sil koruegu tego antunan hakapa haniga menai lia a toukui teka tu lueia lia tere Iesu a Tsunono, a toukuina te hatei menari u Bulungana u Niga tara nihitaguhu tere Sunahan.”
E Pol e ranga lel me poeiena, “I manasa tu tataala ia lia i gusumilimiou, ba lia te hatei negu u rangana tara Nipepeito tere Sunahan. Kaba lia e hatei ragou limiou, alimiou hoboto ema tara lele moui lia.
Na lia e hatei ragou limiou, te tapolasa noa ta töa i tamilimiou, ema ka uanei i tar.
Alia uma peits ba railimiou tu ranga. E möa. Alia u hatei railimiou a man hakats hoboto tere Sunahan.
Alimiou go tara kap haniga naiam a peisa milimiou na u katuun hoboto tere Iesu, te here rari u sipsip. U Namnamei u Göagono e hopö kap raiou limiou u katunun taratarakap i taren. Taraha, nonei e ngilena alimiou go taratara kap haniga raiam u katuun tere Sunahan. A Pien Tson i tanen e sakahis hakapa raien u rahatsing i tanen.
Kaba alia e ateigu, te laba ragoua lia limiou ba u katunun hihatuts u omi te la rima romana i gusumilimiou batemi kato homi rariou limiou, bate here roi u muki u hie te kato homi raier u sipsip.
A palair u katuun i tamilimiou pouts has te katoeier romana u ranga u gamo, tegi las merai u kristen bate kukute raren.
Na limiou go hanei haniga nitöa iam. Alimiou go hakats sileiam a ka teka: turu topisa u hiningal nitöa, tara bong na tara lan, alia uma hanöa ii tu hatuts merai limiou hoboto a man tötöa. Alia u hatuts merai limiou a nitaatagi pan.
“Na lia e haka tala ragia limiou tara nipepeito tara Tsunono, na turu rangana tara nihitaguhu i tanen. Nonei e antunan hatagala nena a nihamana i tamilimiou bate hala ranei limiou a manka man niga hoboto, te roron hala ranei e Sunahan u katuun hoboto te hopö kap meraien i tanen.
Alia uma kato sile ii tego lu menai ta moni tsi tu hasobö tara tana katuun.
Alimiou te atei silemiou u huol u ualima i tar te pilein a toukui na te taguheiou lia tara manka te makmakum, bate taguhu has rena u katuun ti ka gono meiou lia.
Tara mamana toukui i tar, alia u haröto railimiou tegi mar kui hatagala uu ra teka, bara te tatei taguhu raier u katuun u pinolasa. Aragi hakatsin u raranga te kato e Iesu a Tsunono me poeiena, ‘A nisasaala tara katuun te hala nena a manka tara tana katuun e pan bala nena a nisasaala tara katuun te luna tara tana katuun.’”
E Pol e hakapi u raranga i tanen ba nonei e hatukununa me singo hoboto gono mera nen tere Sunahan.
Kaba nori i tabe koru lasi me lukuter e Pol me taatagi koru naren.
Nori i hasagohi a nitaatagi pan koru te pei mam menai e Pol, “Alimiou ema tara lele moui lia.” Ba nori ena piou narien tara tolaala.
Alam u laba raien mena osa mia tara tolaala ba lam e seil hamatskö uam tara töa tolo i Kos. Ba u hamahö ba lam ena tuku mia tara tana tolo i Routes. Ba lam e laba nem i Routes me la uam tara taun i Patara.
Ba lam ena sabeiem a töa tolaala te katsin la uu tara provins i Ponisia, ba lam e osa mia i tanen me lam.
Ba lam e tarem a tolo i Saiprus me la karasa ba mena mien tara pal keruka me lam. Ba lam e la uaiem tara provins i Siria mena sung mia tara taun i Taia. A tolaala ega hakouleia a kakö tara han teka.
Alam u tarer u kristen tara han teka, ba lam e ka gono mera men u tohit u lan. Tara nitagala turu Namnamei tere Sunahan nori i ranga mei e Pol tegoma la uaien i Jerusalem.
Pöata te kapaia a man lan i tamulam tara han teka, ba lam e takeim me lam. U kristen hoboto, a man munmun tahol na galapien i taren emi hipiouia ielesala tara taun. Ba lam e hatukun mia i kotolana me singom.
Ba lam e hiahanhaniga gono mera men, mena osa mia tara tolaala, ba nori e la poutsur i han i taren.
Alam u osaia tara tolaala mena tuku mia tara taun i Tolemes. Ba lam e tara rem u kristen, be ka gono mera men u töa u lan.
Ba turu hamahö ba lam e la uaiem i Sisaria tina tuku ia lam i luma tere Pilip, a katuun te hahabulunganein u raranga tere Sunahan. Nonei a töa tara tohit a katuun ti hopö kapir i Jerusalem ba lam e ka gono memen.
Nonei e ka mei a tohats a pien tahol a kukubei i tanen ti atein rangein u raranga turu propet.
Pöata ti gamon kaia lam, ba töa propet a solonen e Agabas e gala nama i Judia.
Nonei e la uama i tamulam be mi lueiena a lete tere Pol, be kitse nei a lete a peisanen, a man mounen na man limanen has. Ba nonei e poeiena, “U Namnamei u Göagono tere Sunahan e mar ranga uana teka, ‘U Jiu i Jerusalem ena markato has uariou teka ba nori te kitseriou a katuun terena lete teka. Ba nori te hala mena rouien turu katuun tema Jiu ri.’”
Tara pöata tu hengoeia lam a ka teka, ba lam na u katuun hoboto e ranga hataatagi tori silem e Pol tegoma la uaien i Jerusalem.
Ba nonei e ranga palisina me poeiena, “Aha te tabe sile milimiou? Alimiou e kato hatitiama koruemiou a torir. Te ngilin kits narouen lia tara karabus, alia e tatei karabusugu, na lia e haniga hasigu tegona mate sil menai lia e Iesu i Jerusalem.”
Nonei e tagala sil koru tega la uaien ba lam e hanöam me poeiem, “E Sunahan e tatei kato mena neien turu ngil i tanen.”
Ba lam e kato hamatsköem a manka i tamulam be kete sei uaiam i Jerusalem.
A palair u katunura i Sisaria ti hamanaia tere Iesu i la gono has meraiou lam. Ba nori ena piou raria lam i luma tere Nason, a katununa tara tolo i Saiprus. Nonei e kaia turu katuun ti hamanaia tere Iesu i manasa noa, ba lam ena ka mia i luma i tanen.
Tara pöata tu tukuia lam i Jerusalem ba pal katuun ti hamanaia tere Iesu e sasaala koru mer ti tara meraien lam.
Ba u hamahö be Pol e peigi ranou lam hoboto tuna tara menai lam e Jemis. A pal kapan tara pala tere Iesu i ka hoboto has.
Be Pol e hatsi söasa ranen, be hatei raneien a mamanaka hoboto te katoe e Sunahan me poeiena, “E Sunahan e taguhe moulia ba nonei te kato be ranei u katuun tema Jiu ri a toukui a niga.”
Pöata ti hengo naien a ka teka, ba nori e soloseier e Sunahan. Ba nori e poeier i tanen, “A tsi hatoulana, alö e atei silem u Jiu te hamana ria tere Iesu e para korur na nori hoboto e kukute hanigeier a man Lo tere Mosis.
Nori i hengoen tu hatuts mera mei lö u Jiu hoboto te ka ria turu han turu katuun tema Jiu ri ba lö te poeiem nori gi tori tsuga ban a man Lo tere Mosis, ba lö e ranga has nem tegima hapö menaien a hatöatongo tere Sunahan tara galapien i taren, ba nori tema tatei kukute haseri a markato turu Jiu.
Gaha tala te katoe roura? Nori e hengo na riou te tuku hakapa uamula lö.
“Bora kato tala uu temar ranga uamulam. Alam e ka mem a tohats a tson te ka ria teka ti hamana uu iasa i matana e Sunahan.
Alö gona piou raien ba limiou te la hobotomiou tara Luman Lotu Pan batena haröto nem tego matskö uaiam limiou tara Lo turu Jiu. Na lö go hol has beraien, ba nori te kobana ba ner u hulu i bakuren. Ba u katuun hoboto te atei sile riou u mamana u ranga ti ranga sil mei lö u katuun ema mana nei. Nori e atei sile riou alö te kukutem a man Lo tere Mosis.
Na alam u hala hakapa nela u pas turu katuun tema Jiu ri te hamana ria tere Iesu. U pas teka e hatei nena u haniga i tamulam tegi kato menaien a tohats puku a ka: nori egi agonein a ka te haats ba naria turu kesa, na nori egi agonein u rahatsing, na nori egi agonein a ka te kepa hamate naria i totongolonen na nori egi ma tsikolo ii.”
Be Pol e lu rena a pal tson, ba u hamahö ba nori e la hoboto uaier turu lotu. Na turu lotu teka nori ina tuol ia i matana pal kapan turu lotu turu Jiu me hamana uaier iasa tere Sunahan ti matskö uaien tara Lo turu Jiu. Be Pol e tasuna tara Luman Lotu Pan bena hatei nena u haats i taren e katoe rouen turu hatohitina u lan. U haats teka e haröto nanou u raranga i taren e manana.
Te katsin kapaia u tohit u lan teka, ba u Jiur i han i Eisia e röte ria e Pol i Luman Lotu Pan. Ba nori e kato haraharaha rer u katuun hoboto be pile kap ner e Pol.
Ba nori e ku hapanir me poeier, “U katunura i Israel, mi taguhu ramou lam! Nonei lasi a tson teka te hatuts rena u katuun tara man han hoboto tegi tori tsuga ba menai u katunura i Israel a Lo tere Mosis na Luman Lotu Pan teka. Na tana ka lel has, nonei e piou hasir u katuun tema Jiu ri iahana Luman Lotu Pan ba nonei e kato habahi hakapena a makum a Göagono teka!”
Taraha nori i tara mami e Tropimas a toun Epesis me tara gono merien e Pol iahana taun, ba nori i poeier e Pol e la gono meien i Luman Lotu Pan.
Ba u katuun iahana taun e hiagetageta hobotor, ba nori e piata gögonor me pile kap ner e Pol me las halakasa ba narien a Luman Lotu Pan. Ba nori e hapili boroboro raier u tamana tara Luman Lotu Pan.
Pöata ti katsin atungeien e Pol, ba u töa u raranga e la uana tara tsunono tara Retsimen te poeiena u katuun hobotora i Jerusalem e hiagetagetar.
Ba tsunono e lu rena u soldia na palair u kepten ba nori e piata gala hobotor turu katuun. Ba pöata ti tareien a tsunono na u soldia, ba nori e hanöan singata ner e Pol.
Ba tsunono turu soldia e lana tere Pol me pile kap nanen ba nonei e ranga merena u soldia i tanen tegi kits menien a huol a tsien. Ba nonei e rangatana, “Esi nonei teka, na ha te katoe lalen?”
Ba u katuun e ku hobotor, ba palai e poeier a töa ka na palai e poeier a tana ka. U katuun i geta hapan koru, ba tsunono ema antunan hengo sabe nanei aha koru te butu lala. Ba nonei e ranga merena u katuun i tanen tegi lu menai e Pol i luman soldia.
Pöata te tukuia e Pol turu tötö tara luma ba u soldia e söata tuner e Pol, taraha u katuun i tagala sil korui tegi lu menaien.
U katuun i kukute raien bate kur, “Atung hamate iam!”
Pöata ti sukusukun tasu menai u soldia e Pol iahana luman soldia, ba nonei e poeiena tara tsunono turu soldia, “Alia e ka megu a tsi ranga i tamölö.” Ba tsunono e poeiena, “Alö e hahatongon ranga uaiem turu HaGrik?
Alia e pei lasegu alö a toun Itsip tu kato haraharaher u katuun me las mera nei u 4,000 u tsonun hihipuli me la mera neien tara makum a palaka.”
Be Pol e poeiena, “Alia a toun Jiu na tara taun i Tasus, a taun te panina tara provins i Silisia. Alö go haniga ba lia te ranga gia turu katuun.”
Ba tsunono e hanigana be Pol e tuoluna turu tötö tara luma be hasoasei nena a limanen turu katuun. Ba u katuun e kakamotor be Pol e rangana i taren turu HaHibru.
Ba nonei e poeiena, “A man hatamana na man hatoulana, hengoiam ba lia te ranga hatarare gia i tamilimiou.”
Tara pöata ti hengoeien te ranga uaien turu HaHibru, ba nori e kakamoto korur.
Be Pol e poeiena, “Alia a toun Jiu ti poseia i Tasus, a taun i Silisia. Kaba alia u pan ia tara taun teka i Jerusalem na e Gamaliel nonei a tson hihatuts i tar. Alia u tsitsiloia tara man Lo hoboto turu tuburara, na lia u tagala sil koru tego kukute haniga menai lia e Sunahan, te kato has uami limiou hoboto i romana.
Alia u kato homir u katuun ti kukute a maroro tara nihamana te kukutie gulia i romana, e noaia ti mateia a palai. Alia u kits kap raien a tsien, a pal tson na touhaliou has, na lia u hala meraien tara karabus.
A tsunono pan turu pris na pal kapan hoboto turu Kout Pan turu Jiu e atei siler te ranga hamana uagu lia. Alia u lu u pas ti koloto menai a pal tson teka turu Jiu i Damaskus. Ba lia e la uagu i Damaskus tegona pile kap merai lia u katuun tere Iesu, bate kits ragien u tsien bate la pouts mera gumeien i Jerusalem bate hahuna ragen.”
Be Pol e ranga lenina me poeiena, “Pöata tu la noaia lia tara kalana me sukusukun butu gia i Damaskus, ba u töa u ualesala pan e songots butu nama i Kolö tara pal söasa me piraha hahise noulia.
Ba lia e rus uagu i puta turu tsiktsiki, me hengoegu u töa u ranga bate poeiena i tar, ‘O Sol, o Sol, aha te kato hakamits sile milö alia?’
Ba lia e rangatagu, ‘O tsunono, alö esi?’ Ba nonei e poeiena i tar, ‘Alia e Iesu ni Nasaret, a katuun te kato hakamitse mölö. Te kato hakamits ramia lö u katuun i tar, alö e kato hakamits hase moulia.’
A pal tson ti la gono meiou lia i tari u ualesala, kaba nori ima hengoi u ranga tara katuun te rangaia i tar.
Ba lia e poeiegu, ‘O tsunono, aha te katoe goulia?’ Ba Tsunono e poeiena i tar, ‘Alö go takei balö te lam i Damaskus, balö tena hengo namou a mamanaka hoboto te hopö kap mei lö e Sunahan tegona kati lö.’
U ualesala teka e pan koru me kato hakiouena a matar, ba pal tson ti la gono meiou lia e pile ria i limar me las mena rilia i Damaskus.
“A töa tson a solonen e Ananias e la uama i tar. Nonei a katuun te hatsunonei e Sunahan bate kukutiena a Lo i tarara, na u Jiu hoboto ti kaia i Damaskus i haniga korueien.
Ba nonei e la nama memi tuoluna i rehir me poeiena, ‘O Sol, hatoulana i tar tere Kristo, alö go tara pouts!’ Ba nonei tara tsi poata puku has balia e tara poutsigu me töan tare gen.
Ba nonei e poeiena, ‘E Sunahan ti hatsunoni u tuburara e hopö kap naiou lö tego atei sil menai lö u ngil i tanen, na tego tara menai lö a Katuun a Matskö i tanen, na tego hengo menai lö u raranga i rung nen pepeisa.
Taraha, alö ena hatei namou e Iesu turu katuun hoboto, ba tena rarare mou a manka tu tari lö na tu hengoin lö.
Ga lö e hahalosem aha? Alö go takei bate luem a baptais. Alö go singo uu tara solonen ba nonei te galus ba nena a man markato a man omi i tamölö.’”
Be Pol e ranga lenina me poeiena, “I murina ti la pouts malia i Jerusalem, ba tara pöata tu singo ia lia i Luman Lotu Pan balia e hatareri u töa u hiharöto.
Alia u tarei e Iesu ba nonei e poeiena i tar, ‘Hasesei balö te laba boroboro nem i Jerusalem, taraha u katuun teka ema hengoe roui a ka te poa memi lö alia.’
Ba lia e poeiegu, ‘O Tsunono, nori e atei sil koruer alia u la uu tara mamana luman lotu hoboto turu Jiu bate lu regu u katuun te hamana ria i tamölö. Ba lia tena haka ragien tara karabus bate hasingata has ragen.
Na tara pöata ti atung hamateien e Stiven, a tson te hahatein u raranga i tamölö, alia u ka has ia i rehiren. Alia u hanigein tegi kato hamate menaien, balia e tara kap negu a man hasobö turu katuun ti atung hamateien.’
Ba Tsunono e poeiena i tar, ‘La, alia e hala halehana menagi lö turu katuun tema Jiu ri.’”
U katuun i hengoia tere Pol e antunaia teka, ba nori e ku hapan korur me poeier, “Atung ba naiam! Atung hamate iam! A mar katuun teka e möa koru tega tatei töatöa lel uaien!”
Ba tara pöata ti ku hapan noaien bate hula lapo ba ner u hasobö i taren me lapo sei has ner u köahu iasa.
Ba tsunono e ranga merena u soldia i tanen egi lu menaien iahana luman soldia. Ba nonei e ranga mera nen tegi lahus menaien tegoma hatei menai e Pol a ka te raharaha koru meraien u katuun.
Kaba tara pöata ti kitseien a lete, be Pol e ranga mena a töa kapten te tuol ia i rehinen me poeiena, “A lo ema haniga nanei tego lahus menai lö a toun Rom tema la noa uaneien turu kout.”
Ba tara pöata te hengoeia a kapten u ranga teka ba nonei e lauana tara tsunono turu soldia mena poeiena i tanen, “Alö e katsin katoeiem aha? A tson teka a toun Rom!”
Ba tsunono e lana tere Pol mena poeiena i tanen, “Hatei moulia, alö a toun Rom?” Be Pol e poeiena, “Aa alia a toun Rom.”
Ba tsunono e poeiena “Alia a toun Rom, taraha alia u holin a moni pan.” Be Pol e ranga palisina me poeiena, “Alia a toun Rom has, i posa noa gono meilia.”
Ba pal tson ti katsin rangateien bate lahuse ren e la hatoumuri ba naren. Na tsunono e matout has tara pöata te sabe ien e Pol nonei a toun Rom, taraha nonei e kits hakapeia e Pol a tsien.
A tsunono turu soldia e ngilin atei sil koruni a ka ti kout sil mei u Jiu e Pol. Ba turu hamahö ba nonei e hapurese nena a tsien tere Pol, ba tsunono e ranga merena u pris pan na pal kapan hoboto tegi gono hoboto uaien. Ba nonei e luena e Pol mena hatuole rien i mataren.
Be Pol e tara hamatskö uana tara pal kapan me poeiena, “Man hatoulana, alia u ka mei u hakats u alesala nitöa i matana e Sunahan te la noa hasina i romana, a torir ema pei töe ii ‘Alö e kato homim.’ E möa.”
Ba tsunono pan turu pris, e Ananias e ranga merena u katuun ti tuol ia i rehina e Pol egi tapali a rungnen.
Te mar kato uaien teka be Pol e poeiena i tanen, “E Sunahan e tapala hase nou lö, taraha alö a katuun a nigan ranga tuun! Alö e gum silem tego kato hamatskö menai lö alia tara lo, kaba lö has te pekoem a lo, taraha alö e ranga memula u katuun teka egi tapale ioulia!”
Ba u katuun ti tuol ia i rehina e Pol i poeier, “Alö e ranga homi nem a tsunono pan turu pris tere Sunahan!”
Be Pol e poeiena, “Man hatoulana, alia ema atei sile gulei te tsunono pan uanen turu pris. Sanena tego atei sil mena lei lia nonei a tsunono pan turu pris, alia sane ma ranga homi nagu leien. Taraha, u Buku u Göagono e poeiena, ‘Alö goma ranga homi sile ii a katuun pan turu katuun i tamölö.’”
Tara pöata te atei sileia e Pol u Sadiusi na u Parasi i ka hobotoia turu hagum pan teka, ba nonei e ku uana i taren me poeiena, “Man hatoulana, alia has a Parasi na pien turu Parasi. Alia e ka gia turu kout, taraha alia e hamana gia tara tou takei pouts tara tou mate!”
Nonei e ranga hakapa uu teka ba hiagetageta e taniana i gusuna u Parasi na u Sadiusi, ba u hagum teka e lakatana i hagus.
Taraha, u Sadiusi e roron poeier a katuun te matena ema takei pouts nei romana tara tou mate, na nori e roron pei haser e möa ta angelo na e möa has tu namnamei. Kaba u Parasi e roron hamana ria tara manka hoboto teka.
Ba hiagetageta teka e butu hapan susuluna, ba palair u tson hihatuts tara Lo tere Mosis ti kaia tara pala turu Parasi e tuolur me ranga sisir me poeier, “Alam ema sabiemi ta ka ta omi tara tson teka. Toum u namnamei tsi a angelo te ranga meien.”
Pöata te takei hatagala susul ia a hiaraharaha, ba tsunono turu soldia e matoutena u katuun e namots las kakatser e Pol! Ba nonei e ranga merena u soldia egi la batena luba naruma e Pol bate la merumen tara luman soldia.
Ba tara bong ba Tsunono e tuolna i rehina e Pol me poeiena, “Möa tu matout. Alö tu hatei nama lia i Jerusalem, alö ena markato has uamou teka i Rom.”
Tara bongbong bu Jiu e hagumur me korupakö ner e Pol. Nori i kati u hamal pan tegi atung hamate menai e Pol ba nori ema nou ri na ima ua has ii.
U hihase turu katuun ti kati u korupakö teka e kurapa harohi u tohats u maloto.
Ba nori e la uaier turu pris pan na tara pal kapan mena poeier, “Alam e katoe muma u hamal pan tegoma nou menai lam ta ka e noana tara pöata te atung hamate moa lam e Pol.
Bora, alimiou na pal kapan turu Kout Pan ego hale mula tu raranga tara tsunono turu soldia na i Rom bate hatei muleien tego lu mena meien e Pol bate la merumen. Alimiou go gamo ramen bate poeiemula, ‘Alam e ngilin rangata lel namen.’ Ba lam tena hahalose men bate atung hamate mouen i mam tegomi tuku uaien teka.”
Kaba a töa pien tson, a hanangona e Pol, e hengoen u korupakö teka, ba nonei e lana mena tasuna i luman soldia mena hateiena e Pol.
Be Pol e ngöena a töa kapten me poeiena, “Lu mena lei a pien tson teka tara tsunono turu soldia, taraha nonei e ka mena a töa ka tega hatei naien.”
Ba kapten teka e lue nen me na piou nanen tara tsunono mena poeiena, “E Pol a karabus e ngöe lalou lia me tahule nei lia tegomi piou menai a pien tson teka i tamölö, taraha nonei e ka mena a töa ka tega hatei naien i tamölö.”
Ba tsunono e pile nena a limanen me gamon la hatalis menen me rangate nen, “Alö e katsin hatei mi lia aha?”
Ba pien e poeiena, “U Jiu e haniga hoboto narima tegi rangata menaien lö tego lu mena lei lö e Pol turu Kout Pan i mahö. Nori e gamo rima bate poeier, ‘Alam e ngilin rangata lel nem tu harangata i tanen.’
Kaba alö goma hengo raien, taraha u tohats u maloto tara katuun batena kurapana e mous riou bate hahalose ren. Nori e katoe rima u hamal pan tegima nou uaien na tegima ua has uaien e antunana tara pöata tegi atung hamateien e Pol. Nori e mous hahaloso hamanasa tale ren, na nori e hahaloser u ranga i tamölö.”
Ba tsunono e poeiena, “Möa tu hahatei ta töa ta katuun te hatei mena mulei lö alia a ka teka.” Ba nonei e hala poutseiena a pien.
Ba tsunono turu soldia e ngörena a huol a kapten i tanen me poeiena, “Lui a 200 tara soldia, na 70 turu katunura turu hos, na 200 turu katunura turu saka, ba limiou te takei mou i 9 kilok bate la mou i Sisaria tara bong i romana.
Lu hasiam a man hos te hihitaguhu nariou tegi hosa menaien e Pol ba limiou te peito kap haniga namouen, ba limiou tena piou namien tere Piliks a gamman.”
Ba tsunono e kolotena u töa u pas tega markato uu teka:
“O Piliks, alö a gamman te soloseie mulam. Alia e butu gia i tamölö i romana. Alia e Klodias Lisias.
U Jiu i pile kapiin a tson teka me katsin atung hamatie ren. Alia u hengoin nonei a toun Rom ba lia e la gono meregu u soldia i tar mena luba ragien u Jiu.
Alia u katsin atei sil aha ti kout sil meien balia te lu mena gien turu Kout Pan i taren.
Alia u sabe ti kout sil menaien a man kana tara lo peisa i taren, kaba nori ima kout sil meien ta ka tega antunaia tegi atung hamate menaien tsi tegi karabus menaien.
Na tara pöata tu hengo naia lia u Jiu i korupakö naien, ba lia te hala menagien i tamölö. Na lia u ranga mer u katuun ti kout meien egina hateia i mata mölö aha te kout sil merien. Nonei lasi a tsi ranga i tar.”
Ba u soldia e hengoer u ranga tara tsunono i taren ba nori e luer e Pol mena piou narien tara taun i Antipatris tara bong.
Ba u hamahö ba u soldia e kopis pouts uaier i luman soldia, ba u katunura turu hos e la gono mer e Pol.
Ba nori ena piou narien i Sisaria mena hala naier u pas tara gamman, ba nori e hatuoler e Pol i matanen.
Ba gamman e tarena u pas me rangatena e Pol, “A han tamölö i me?” Pöata te hengo naien e Pol a toun Silisia ba nonei e poeiena, “Alia e hengoe gou romana lö tara pöata te la ruma romana u katuun te kout nariou lö.” Ba nonei e ranga merena u soldia i tanen tegi pepeito kap haniga menai e Pol iahana luman gamman tere Herot.
<range>
U tolima u lan e kapa, be Ananias a tsunono pan turu pris e la uanama i Sisaria me la gono mera nama a pal kapan turu Jiu, na katunun raranga i taren, a solonen e Tetulus. Ba nori e hateieri e Piliks a gamman u ranga ti katsin kout meien e Pol.
Ba gamman e ngöena e Pol. Be Tetulus e tanian sake nei e Pol u ranga me poeiena, “A tsi tsunono o Piliks, alö u taguhu raiou lam tara nigumgum a niga koru na e möa ta hiatatung tega butu. Na turu hakats u niga i tamölö, alö u taguhir a pala i tamulam tu hamatskö menai a manka man para te omi i manasa turu han hoboto.
A torimulam e haniga koruena a ka teka, ba lam te haniga koru hase mölö.
Kaba alia e namots hatu kap nagou lö a pöata lehana. Alia e ranga hataatagi gia i tamölö tego hengo menai lö u ranga i tamulam.
“Alam u sabe a tson teka e Pol a katununa tara markato a omi. Nonei e roron habutena a raharaha na hiatatung i gusur u Jiu tara han hoboto i puta. Na nonei a töa tson mammam has turu katuun ti lukater a pala i tamulam me ka uaier tara tana pala te ngö rari a hun katunura i Nasaret.
Nonei e torohana hasi tega kato hakorkoriana menaien a Luman Lotu Pan i tamulam, kaba lam u pile kap naien. Na lam u ngilin kout naien tara lo i tamulam.
Kaba a tsunono e Lisias na u soldia i tanen i tagala koru, me luba rarien lam.
Na e Lisias e ranga mer u katuun ti katsin kout naien egimi butuia i tamölö. Ba lö noahas te tatei rangate men, balö te tatei atei peisa moa i tanen a mamanaka te kout memien lam.” E Tetulus temar ranga u teka.
U Jiu has i taguhe ien me saka menari u ranga tere Pol. Nori i ranga hatei hoboto me poeier, “A man raranga hoboto teka e manana.”
Ba gamman e hanigana tega kato menai e Pol u raranga i tanen. Be Pol e poeiena, “Alia e atei silegu turu hiningal u para alö a tsonun hahamou turu ranga tara pala i tamulam u Jiu. Ba lia te sasaala megu te ranga palis uagu lia i tamölö.
Te rangata ramouen lö balö te tatei ase hase mou u töa u maloto na u huol u lan puku te kapa tu la uu lia i Jerusalem tegona kato menai u lotu.
Na pal kapan turu Jiu ima tarei tego hiatatung gono menai lia ta töa ta katuun turu ranga iahana Luman Lotu Pan. Na nori ima tara hasei tego hatakei mei lia tu hagum tu omi turu katuun iahana a man luman lotu tsi iahana taun. E möa.
Na turu ranga te kout merien lia, nori ema antunan habutu naroui tu töa ta mouna tu raranga te tatei kato hamanena u ranga i taren teka. E möa.
Kaba alia e hatei goulö, nonei a Maroro teka tara Tsunono te ngöe rien ‘A markato te peko menari a hun katuun,’ e manana alia e roron kukutie gen. Alia e kukutiegu a Maroro teka ba lia te singo uagu tara Got turu tubumulam e Sunahan. Alia e hamanegu u raranga hoboto te kana tara Lo tere Sunahan na u ranga hoboto ti kolotein u propet.
Na lia e hamana silegu nonei a ka te hamana sil hase ren, nonei te hatakei poutse noua romana e Sunahan u katuun ti mate, u katuun u matskö na u katuun tema matskö has ri.
Ba tara mamana pöata a torir e tagala silena tego matskö uu lia i matana e Sunahan na i matar u katuun has.”
Be Pol e ranga lenina me poeiena, “Tara man hiningal te la hakapa alia u kaia tara palaina u han, ba lia e töan la pouts uagu i Jerusalem. Alia u la mema u moni tegona taguhu merai lia u katuun ti möa ta ka, na lia u la sil hasi tegona haats uu lia tere Sunahan.
Na lia u kato hakapi a markato tego gogoso uu lia i matana a Lo. Alia u markato u teka iahana a Luman Lotu Pan ba nori e tare riou lia. Na e möa ta pal katuun tegi ka gono meiou lia, na e möa has tu geta.
Kaba a palair u Jiu ri Eisia e mi pile kap naiou lia. Na te ka merien tu ranga i tar, nori gi la uama i matamölö bate kout nariou lia.
Te möa nen, ba u katuun teka te hatei rilö a saha a nomi ti sabeien i tar, tara pöata tu tuol ia lia i matana u Kout Pan turu Jiu.
Toum u töa puku lasi u ranga. Pöata tu tuol ia lia i gusuren ba lia e mar ku uagu teka, ‘Alia e hamanegu e Sunahan e hatakei pouts rena romana u katuun ti mate. Nonei lasi a mouna a ka te kout merien lia i matamilimiou.’” E Pol emar ranga uu teka.
E Piliks e molo atei haniga sil u nihamana na markato turu kristen. Ba nonei e ranga mera nei u Jiu egi hahaloso ba nonei e poeiena, “Pöata te la nama romana a tsunono e Lisias, ba lia te tatei hamatsköe gou u ranga i tamilimiou.”
Nonei e rurari u hagum me ranga menei a kapten turu soldia ega hakeia e Pol tara karabus, kaba nonei e goma hakarabus hatagala korueien. Na nonei e hanigeir a man hahikapien tere Pol tegi taguhu menaien tara matsi ka te ngileien.
U lahisa u lan e kapa, be Piliks e la gono menama a tahol i tanen e Drusila a toun Jiu. Be Piliks e ngöena e Pol me hengoeiena u raranga i tanen te hatei naien a mouna a ka te hamana siler u kristen tere Iesu Kristo.
Pöata te raranga naia e Pol a markato a matskö, na tega hala puta menai a katuun u ngil i peisanen, na te kout gono mera noua e Sunahan u katuun, be Piliks e matout koruna me poeiena, “La tala. Te ka megoua lia ta pöata ba lia te ngö lele goulö.”
E Piliks e hakatsin e Pol ega haleien ta moni ba nonei te hapurese nen tara karabus. A pöata a para nonei e roron ngö menaien i tanen bate hiararanga gono menen.
U huol u hiningal e la hakapa, be Posius Pestus e palisena e Piliks tara toukui i tanen. E Piliks e ngilir u Jiu egi haniga uu i tanen ba nonei ema hapurese ba nanei e Pol tara karabus.
E Pestus e la hakapa uama i Sisaria tegomi tara kap menaien a provins i tanen, ba i murina u topisa u lan ba nonei e laba nenama i Sisaria me kete sei uana i Jerusalem.
Ba u pris pan na pal kapan turu Jiu e la uaier i tanen me sakeri e Pol a man ranga. Nori i ranga hatagala uu tere Pestus me poeier, “Alö go taguhu ramou lam balö te hala mena mumei e Pol i Jerusalem.” Nori i ngilin na mous kap ia i mam tara maroro tegi sila meia e Pol bate pulie ren.
<range>
Be Pestus e ranga palis uana i taren me poeiena, “E Pol e karabus na i Sisaria. E ma lehana noi balia te la uagou i Sisaria.
Na pal kapan i tamilimiou e tatei la gono has meriou lia. Na te kato homi ia a katuun teka ba limiou te tatei na kout gono memen.”
Pöata te ka hakapa gono meraien e Pestus u töal tsi u maloto u lan, ba nonei e töan gala uana i Sisaria. Ba u hamahö ba nonei e gumna tara luman kout, ba nonei e hangö na lala e Pol.
Pöata te tuku hakapa ia e Pol ba u Jiu ti lama i Jerusalem e tuol hahise ren, ba nori e sake rien u parpara u ranga u tiama. Kaba nori ima antunan haröte ii e Pestus tego mana uu a man ranga teka.
Be Pol e mar ranga palis uana teka, “Alia uma katoe ii ta töa ta ka ta omi tara lo turu Jiu, na tara Luman Lotu Pan has, na tara gamman pan has e Sisa.”
Kaba e Pestus e ngilin kato hasasaaler u Jiu. Ba nonei e rangatena e Pol, “Alö e ngilin la uam i Jerusalem balia tena hengoe goua u kout i tamölö i Jerusalem?”
Kaba e Pol e pei, “A luma teka te tuol gia lia i romana nonei a luman kout tara gamman pan e Sisa. A luma lasi teka nonei a makum te tatei hengoe ria u kout i tar. Alö u atei hakapa, alia uma katoe ii ta töa ta ka ta omi turu Jiu.
Te ka megia lia ta ka ta omi, tsi tu katoeia lia ta töa ta ka te antunana tego mate mei lia, alia ema tatei bus ba nagi a nihahuna teka. Kaba e möa tega mana uu a man ranga te kout merien lia, na e möa has ta töa ta katuun tega hala menai lia i taren. Alia e hasoso silegu u kout pan tere Sisa!”
Ba i murina te hiararanga gono mam meia e Pestus u tsonun pepeito i tanen me töan poeiena tere Pol, “Alö e kato silem tego la uu lö tere Sisa, bara nigana, alö e la uamou tere Sisa.”
I murina u lahisa u lan e la hakapa be Agripa a King na e hahinanen e Benis e tuku ria tara taun i Sisaria tegina tara menaien e Pestus.
Nori i gamon ka gono meien u lahisa u lan, be Pestus e ranga hatei nena e Pol tara king. Ba nonei e poeiena, “A töa tson e kana teka e karabus noaia tara pöata tere Piliks.
Tara pöata tu la uu lia i Jerusalem ba u pris pan na pal kapan turu Jiu e kout naren, ba nori e rangate riou lia tego pei menai lia nonei egi hahunei.
Ba lia e ranga palis meragen me poeiegu, ‘Alam a tei Rom ema hahuna mam memi a katuun i mam te gum hoboto mera nen u katuun te kout na ren, ba nonei te ka mena a pöata tego ranga palis menaien u ranga te kout merien u katuun.’
“Ba tara pöata ti gono hobotoien teka ba lia e haseseigu turu hamahö ba lia e gum gia turu gumgum tara tsonun hahamou turu ranga be ngö regu u soldia tegi la mena meien e Pol i tar.
Ba u katuun ti kout meien e tuolur, kaba ima kout meien ta marka ta omi tu hakats meien lia.
Nori i raharaha meien a manka lasi turu lotu peisa i taren na tara töa katuun te mate, a solonen e Iesu. Be Pol e poeiena e Iesu e töatöa noahasina.
Alia uma atei sil hanigei u mar ranga te markato uana teka, ba lia e ranga megu e Pol tego tatei la pouts uaien i Jerusalem batena kout mera neien u ranga teka.
Kaba e Pol e ranga hatagala sil tega ka noa uaien tara karabus antunana tara pöata te la nen romana turu kout peisa tara gamman pan e Sisa. Balia e poeiegu egi tara kap noani e antunana tara pöata te hala nagien romana lia tere Sisa.” E Pestus te mar ranga uu teka.
Be Agripa e poeiena tere Pestus, “Alia e ngilin hengo negu u ranga tara katuun teka.” Be Pestus e poeiena, “Alö e hengoe men romana i mahö.”
Ba turu hamahö be Agripa mere Benis e la gono merima u hiharöto pan, ba nori ena tasu ria iahana makum te hengoe ria u kout. Ba u tsunono pan turu soldia na pal kapan tara taun e tasu gono meren. Be Pestus e hala nena u raranga ba nori e tasu merima e Pol.
Be Pestus e poeiena, “O King Agripa na u katuun hoboto te ka ria teka. Alimiou e tare miou a katuun teka, a solonen e Pol. U katuun hoboto turu Jiu i Jerusalem na teka has i hala sil meien tar tara man raranga man omi. Ba nori e ku hapan mer tegoma tatei töatöa lel uai e Pol.
Kaba alia uma sabei ta töa ta ka te tegi atung hamate meien. Na nonei peisa e kato silena tega lauaien turu kout tere Sisa, balia e hanigagu tegi hala menaien.
Kaba alia uma koloto noei tu pas tere Sisa a tsunono i tar, taraha alia ema atei silegi aha tego ranga sil mei lia e Pol. Balia temi piou nagien i matamilimiou, na i mata mölö bala o King Agripa. Ba pöata te kapa noa a man harangata teka balia te ka toum megou ta ka tego koloto sil mei lia e Pol.
Taraha, alia e poeiegu ema niga nei tego hala menai lia a karabus turu kout pan balia tema hatei nagi a saha ka te kout sil merien.”
Be Agripa e poeiena tere Pol, “Alö e tatei ranga beiem a peisamölö.” Be Pol e hasoasei nena a limanen me hatanian rangana.
Ba nonei e poeiena, “O King Agripa. Alia e sasaala koru megu te hengo memulei lö u kout i tar i romana balia te hatei negu a manka hoboto te kout sil meri lia u Jiu.
Taraha, alö e atei sil haniga koruem a markato hoboto na man harangata turu Jiu. Balia te ranga hataatagigu tego hengo menai lö alia ba tema haseseimi.
“U Jiu hoboto e atei siler a markato i tar tu pien noaia lia bate antunana i romana. Nori e atei siler tu kaia lia i han, na i Jerusalem.
Nori e solon atei siler tu ka uu lia turu Parasi, a pala te kukute hamatskö koruer u lotu i tarara. Nori e tatei hatei ner a ka teka turu ngil peisa i taren.
Na i romana alia e tuol gia teka turu kout, taraha alia e hamanegu te mana uana u raranga te hopö kapiin e Sunahan turu tuburara i manasa.
Nonei u töa u raranga noahas te hamana ria a maloto na huol a hun katuun i tarara tegi lueiou, ba nori te hatsunono hapaner e Sunahan turu mamana u lan na tara mamana bong. Na nonei lasi u töa u nihamana teka te kout meri lia u Jiu, o King.
Ga e ha tsiponina balimiou te pei miou, ‘Ara ema hamana rei tego tatei hatakei pouts menai e Sunahan u katuun ti mate?’
“I manasa alia has u pei go hitagala sil tego kato homi menai lia a solona e Iesu na i Nasaret.
Na lia u markato has uu teka i Jerusalem. Alia u lui u raranga u mal turu pris pan balia te hakarabus regu u katuun tere Sunahan. Na tara pöata ti katsin kato hamate raien balia te haniga hasigu.
Alia u hahuna hapara raien tara man luman lotu hoboto turu Jiu na u torohana hatagala sil tegi ranga uaien bate holis ner a manka ti hamanaien. Alia u raharaha homi koru raien me kute has meragien turu han i lehana tegona kato homi meraien lia.”
Be Pol e ranga lenina me poeiena, “Alia u la mei u raranga u mal turu tson mammam turu pris na u katuun u kapan tego la uu lia i Damaskus tegona lu has merailia u kristen.
O King, alia u la noaia i maroro tara söasa balia e taregu u töa u ualesalana i Kolö te alesala balein a pitala, ba nonei e piraha hahise noulia na u katuun has ti la gono meiou lia.
Ba lam e rus hoboto uam i puta turu tsiktsiki, balia e hengoegu u töa u ranga turu HaHibru bate poeiena i tar, ‘O Sol, o Sol, aha te kato hakamits sile milö alia? Alö peisa te kato hakamits poutsem a peisam. E here nei a bulmakau a tson te kiki hatoumurena a tsi ruei tara katuun i tanen.’
“Ba lia e poeiegu, ‘O tsunono, esi alö?’ Ba Tsunono e poeiena, ‘Alia e Iesu, a katuun te kato hakamitse mölö.
Takei, ba lö te tuolum. Alia e butu sile gia i tamölö tego hopö kap mei lö balö te katunun kui uamou i tar. Alö ena hatei ramou u katuun, a ka te tare mula lö i romana na tara manka te haröte goui lia lö i murimuri.
Alia e hala mena goui lö tara honoto mölö na turu katuun tema Jiu ri, ba lia te taguhe gou romana lö ba nori tema kato homie roui lö.
Alia e hala sile goui lö tegona hatuts meraien lö u raranga i tar na tegi habirits ba menaien a man markato a man omi te here nei u kuhil. Alia e hala mena goui lö i taren tegi habirits uaien tara markato a niga te here nei u ualesala, ba lö tena habirits ba ramien a nitagala tere Satan ba nori te habirits uaier tere Sunahan. Ba lia te luba negou a man markato a man omi turu katuun te hamana ria i tar, ba nori te lue riou a makum i taren i gusuna u katuun te hopö kap berai e Sunahan a peisanen.’”
Be Pol e ranga noana me poeiena, “O King Agripa, alia uma hipus nai a kana i Kolö teka tu tare malia.
Alia u la mam uu i Damaskus mena hatei ragi u katuun tegi hakapa menaien a man markato a man omi na man hakats a man omi i taren bate habirits uaier tere Sunahan, na tegi kato menaien a manka te haröto nena ti hakapa koru menaien a markato a omi na u hakats u omi i taren. Na lia u kato has uu iesana i Jerusalem na tara man han hoboto i Judia na turu katuun has tema Jiu ri.
Nonei lasi a ka teka ti lu sil mei lia u Jiu i Luman Lotu Pan be torohanan atung hamate riou lia.
Na te antunana i romana e Sunahan e taguhe ioulia, balia te tuol gia teka bate hatei negu a manka teka tara katuun papala na turu tsunono has. Na lia e katoegu u mar ranga noa lahas ti katoi u propet na e Mosis i manasa tara manka tega butu.
U ranga teka e poeiena e Mesaia a katuun te hahalose rara ega sagohi a kamits ba nonei te takei mam pouts noa tara tou mate ba nonei tena habulungana nena tego lu pouts merai e Sunahan u Jiu na u katuun tema Jiu ri.”
Pöata te ranga noaia e Pol, be Pestus e kuna me poeiena, “O Pol, a baku mölö ema kui lel nei! A niatei pan i tamölö e kato hamomolöe noulö!”
Be Pol e poeiena, “Alia ema momolö gi! U ranga i tar e manana na e matskö hasina.
U mana koru a King e atei silena a manka teka, na i matamölö alia ema matsingolo nagi tego ranga uu lia. Alia e atei hamana sil koruegu e möa ta ka tega mous bani a matamölö, taraha a manka teka ima katoei i mous.
King Agripa, alö e hamana has rem u propet tere Sunahan? Alia e atei silegu alö e hamanam.”
Be Agripa e poeiena tere Pol, “Ga lö e tuke hasesei korue moulia tego hamana uu lia tere Iesu?”
Be Pol e poeiena, “Hasesei tsi e möa, alia e matesil koruegu tego here menai lö alia, na u katuun hoboto has te hengoe riou lia i romana, kaba tara tsien puku teka.”
Be King e takeina na e gamman na e Benis, na u katuun ti gum gono meien i takei has.
Ba pöata ti lakasaien ba nori e poeier, “A katuun teka ema katoe ii ta ka tegi atung hamate meien tsi tegi karabus meien.”
Be Agripa e poeiena tere Pestus, “Sanena a katuun teka tema kato peisa sile ii tega la uaien romana turu kout tere Sisa, nonei sanena e hapureseier.”
E gamman e hale iema u ranga tego osa uu lam tara tolaala bate la uaiem i Itali. Ba nori e lu rer ere Pol na palair u karabus be hapile rarien tara töa katuun a solonen e Julius. Nonei a töa tsunono te kaia turu soldia ti ngö rai a Retsimen tere Sisa.
Ba lam e osa mia tara töa tolaala na i Adramitium te katsin la uu tara man taun te ka ria i rehina a tasi tara provins i Eisia. Alam u la gono mei a töa tson a solonen e Aristakus, a toun Masedonia tara taun i Tesalonaika.
Bu hamahö ba lam ena tuku mia tara taun i Saidon be Julius e kato haniga koruena e Pol na e haniga hasein tegana tara menaien a matsi hahikapien i tanen ba nori te hale rien a matsi ka te ngileien.
Ba lam e takei ba pouts nem a han teka be seil uaiem i hapalana tolo i Saiprus te oho, taraha alam u lagi lalaia tara lomolomo.
Ba lam e seil haroho uaiem tara tasi i rehina provins i Silisia na i Pampilia mena tuku mia tara taun i Maira tara provins i Lisia.
Tara taun teka a tsunono turu soldia e sabei a töa tolaalana i Aleksenria te la uu i Itali, ba nonei e hosa ranou lam.
Alam u seil hamokomoko koru u lahisa u lan me kato hatagala sil koruem tego la noa uu lam, ba lam ena butu mia tara taun i Nidus. A lomolomo e hatu raiou lam tego la noa uu lam tu mar la uu lam, ba lam e la karasa ba nem u oluna i Salmone me seil uaiem i hapalana a tolo i Krit te oho.
Ba lam e kui hatagala korum me seil sila mia i rehina kotolana me na tuku mia tara makum te ngöeri a Gohi a Maraha. Ema lehana banai a taun i Lasia.
A pöata a para e la hakapa tala, ba pöata tara eihalata e butuna, a pöata turu tasi pan. Na ka e omi koru tego la noa u lam tara nilala teka. Be Pol e ranga mera nen me poeiena, “A matsi katuun, te la noa uarou ra teka bara te ka merou a nomi, ba kakö na tolaala te omi has nou, na u katuun.”
<range>
Kaba a tsunono turu soldia ema hengoi u ranga tere Pol. Nonei e hengo lasi u ranga tara kapten tara tolaala na tara katuun tere na tolaala.
Na u katuun u parpara i ngilin la noahas tara nilala i taren, taraha a gohi teka ema niga korui tega hahaloso uu a tolaala bate antunana tega kapaia a pöata tara eihalata. Nori i ngilin torohanan lui a taun i Piniks, tegi antuna uaien. Nonei a gohi te kana i Krit te mata halhal ba nena a lomolomo tara pöata te posa hapanna u tasi. Na nori i ngilin hahalosoia i Piniks e antunana tara pöata tega kapaia u tasi pan.
A tsi lomolomo e biririma i pal tasi, ba u katuun e poeier nori i antunan na luni a han ti ngilin la uaien. Ba nori e tanian la hamanasar me seil sila ria i rehina koru u kotolana i Krit.
Ba e möa tega lehana uaien, ba u töa u ualupu pan e rus gala uanama i tasi.
A tolaala ima antunan habirits nai bate mata ualala tara lomolomo, ba lam e rongaronga ba namen ba lomolomo e söate iena a tolaala.
Ba lam e olo uaiem i hapalana a töa tolo te oho, a tsi tolo te ngöeri i Kauda. Tara makum teka alam u kui hatagala me las hasukusukeiam u boutuna tara tolaala.
Ba nori e las haseie ren ieluna tolaala. Ba nori e kits hahis haseri a tolaala pannen a rop a tagala, taraha a tolaala e namots taktakatana. Nori i matout tena pasasa uaren tara makumun kotolana te sukusuku uu i Afrika, ba nori e lu puteier u seil pan me rongarongeier a lomolomo bate söata peise iena a tolaala.
U ualupu e tagala koru me hula kato hagere noahas ranou lam.
Ba turu hamahö ba nori e tanian ba ner a kakö i tasi. Na turu hatopisana u lan ba nori e lu baba ner a man kaan kui tara tolaala.
A pöata tuma tara hamanasei lam a pitala na pitopito turu lan u para temar bahu hatagala koru las uu a lomolomo teka, alam uma ka hamanasa mei tu hamana tego niga uu lam.
U katuun ima nou ii a pöata a lehana, be Pol e tuolna i gusuren me poeiena, “A matsi katuun, alimiou go mala hengoe moulia ba tema seil uamumei i Krit, ba ka a omi teka tema tatei butu neia i tarara.
Kaba e noahasina. Alia e hatei ragou limiou go tagalaiam, e möa ta töa i tamilimiou ego tia iou romana. A tolaala puku lasi te tatei tia nou.
Taraha, i bong a töa angelo e tuol lala i rehir, a angelo tere Sunahan te hopö kap naiou lia, e Sunahan te hatsunone gulia.
A angelo e pei lala, ‘O Pol, alö goma matout ii. Alö ena tuol noahas moa i matana e Sisa. E Sunahan e hapiou nanou tego mate uu ta töa ta katuun te ka gono menou lö tara tolaala, ba nonei te kato benoui lö a ka teka.’
Na matsi katuun, alimiou go tagalaiam, taraha alia e hamanegu e Sunahan, a ka e mar butu uanou romana temar ranga ualala a angelo.
Kaba ara ena pasasa roua tara töa tolo.”
U maloto na tohats a bong e kapa, ba lam te hula olo noa has mia i tasi i Edria. Ba tara gusuna bong ba u boskuru e hasagoher te sukusuku uama u tsiktsiki.
Ba nori e harukueier a töa rop te kitsia a bol me noana turu huol u maloto a ngaha te ruku. E möa tega lehana uaien ba nori e haruku leneier a rop me noana tara maloto na tolima a ngaha.
Ba nori e matout mer a tolaala tena mots lapo kaakata mena neien turu hatu, ba nori e harukueier a tohats a hangga tara pal tou me singo siler a ka ega lan.
Ba u boskuru e katsin bus ba ner a tolaala ba nori e hakouler a tsi bout i tasi. Nori i gamo me poeier ina hakoul a hangga i pal mus.
Be Pol e poeiena tara tsunono turu ami na turu soldia, “Tema ka roui a pal tson teka tara tolaala, ba limiou te tia mou!”
Ba u soldia e ngats puser a man rop te tanga kapiin a tsi bout ba nonei e olona.
A sukusukuna lunlan be Pol e ranga hataatagina turu katuun hoboto tegi nou menaien ta tsi kannou. Ba nonei e poeiena, “I romana u hamaloto na u tohats u lan tu agono menami limiou a kannou. Alimiou u toku sil korueiam a tolaala batema nouemi ta ka.
Na lia e ranga hataatagi mera goulimiou tego nou uaiam limiou. A tsi kannou e kato hatagala pouts ranou limiou. Taraha e möa ta töa i tamilimiou tega antunan tia iou.”
E Pol e ranga hakapa lasi ba nonei e luena a beret me haniga uana tere Sunahan i matar u katuun hoboto. Ba nonei e posepose nen me tanian nouna.
Ba peisaren hoboto e gigaha poutsuna ba nori e nou haser a tsi kannou.
Na alam hoboto tu kaia tara tolaala u antunaia tara 276 a katuun.
Pöata ti masul hobotoia u katuun ba nori e ba ner u wit i tasi te kato hagigahi a tolaala.
Tara bongbong nori ima tara marei a han, kaba nori i tari a tsi töa tsi gohi te ka mei u kotolana, nori i ngilin hasungi a tolaala tara makum teka tegi antuna uaien.
Ba nori e ngats puseier a man rop tara hangga me laba naren i tasi. Ba tara töa pöata noahas a palai i puresei a man rop te kits kapiin a man hosen tou. Ba nori e haseier u seil i pal mus tega bahu menaien a lomolomo ba nori te la uaier i kotolana.
Ba tolaala e na sungna turu mats ba pal mus ena pasanana mema antunan tasese lel nei, ba u tasi e hula tegu nena a pal tou me tanian taktakatana.
U soldia i hakatsin tegi atung hamate meraien u karabus, taraha nori e namots ape sungor bate bus hakapar.
Kaba a tsunono tara ami e ngilin taguhin e Pol ba nonei e hapiou ranen. Ba nonei e ranga merena u katuun ti atein ape tegi kurapa uaien i tasi bate torohanan la mam uaier i kotolana.
Na palai tegi murimuri egi pileia tara man makumun palang na tara matsi makum te tapekoia tara tolaala. Tara markato teka ba lam ena tuku haniga hoboto mia i kotolana.
Pöata tu sung hakapaia lam, ba lam e töan atei silem a tolo teka i ngöei i Malta.
U katunur tara tolo teka i kapiena haniga koru raiou lam. A langits e polo tania ba ka e hamuri koruna, ba nori e hatseier u tula me ngö rariou lam.
Ba e Pol ena soro hobotenama a kopa ruei, ba pöata temi hopöeien a rue turu tula ba töa kökötsi a omi e bus lakasa nenama u hiski memi kotena a limanen.
Pöata ti tareia u katunura tara tolo teka a kökötsi e kuteia i limana e Pol, ba nori e hiararangar me poeier, “A katuun banei teka a hihipuli romana. Nonei e katosabe nama i tasi, kaba a got na tara hipou e hapiou nena tega töatöa uaien.”
Be Pol e tsibil ba nena a kökötsi me rus uana turu tula, kaba e Pol ema lu homi ii.
Ba nori e pepeito kap ner tego puku uu a limanen tsi tego singotei rus uaien bate matena. Nori i solon hahaloso kaba nori ima tarei ta ka ta omi ega butuia i tanen, ba nori e paliser u hakats i taren me poeier, “Nonei a töa got.”
E Publius, a tsunono tara tolo teka, e ka mei a makumun tsiktsiki te sukusukuia tara makum teka. Nonei e las raioulam ba lam e ka gono memen turu topisa u lan.
Tara pöata teka e tamana e Publius e opö mei a peisanen e lolanga mei a siki na e ka has mei u purus. Be Pol ena tare nen me singo uana tere Sunahan. Ba nonei e hatakopena a limanen i tanen me kato haniga poutse nen.
Pöata te kato uaien teka ba u katuun hoboto tara tolo teka ti ka mei a siki e la uarima i tanen banonei emi kato haniga pouts has ranen.
Ba nori e hala rari lam a manka a man parpara. A töa tolaalana i Aleksenria e hahalosoia tara tolo teka tega kapa uu tasi pan. Ba i murina tu ka hakapaia lam tara tolo a topisa a tsihou, ba lam e katsin la lel talam, ba nori e hoseier a mamanaka hoboto tu ngili lam, tara tolaala.
Ba lam e osa mia tara tolaalana i Aleksenria me lam, a solonen u Mun Toulana u Puna e ohoia tara tolo ti kaia lam.
Ba lam ena hasung mia i Sirakus me keiem u topisa u lan.
Ba lam e laba nem a taun teka be sila mia i rehina kotolana mena sung mia tara taun i Ritsiam. Ba turu hamahö ba belbelaha e takei nama, ba turu hahuoluna u lan ba lam ena tuku mia i Puteoli.
Ba tara taun teka ba lam e saberaiam u katuun ti hamanaia tere Iesu. Ba nori e ngö rariou lam ba lam ena ka gono meramen u tohit u lan. Ba lam e töan la uaiem i Rom.
U katuun ti hamanaia tere Iesu i Rom i hengoin tu la uama lam, ba palai e taatago mera rimei lam tara taun te kaia i gusuna kalana a solonen a Hanin Töana i Apias. Na palai i taatago mera mei lam tara taun ti ngöei a Topisa Taven. Pöata te tara raien e Pol ba nonei e haniga uana tere Sunahan ba peisanen e tagala poutsuna.
Pöata tina tukuia lam i Rom ba tsunono turu soldia e haniga nena tego ka pepeisa uu e Pol na töa puku a soldia, tega taratara kap naien.
U topisa u lan e la hakapa be Pol e ngö gögono rena a pal kapan turu Jiu. Pöata ti gono hoboto men ba nonei e poeiena i taren, “A matsi hahatoulana i tar, alia uma katoei ta töa ta ka tego tula puta menai lia u katuun i tarara na u mar hihatutsina turu tuburara. Kaba nori i karabuse ma lia i Jerusalem, ba nori e hala mena rilia turu katunura i Rom.
Pöata ti rangrangatei lia ba nori e katsin hapurese riou lia, taraha nori ima sabie mei ta töa ta ka tegi atung hamate sile ien lia.
Kaba pöata tima haniga ia u Jiu, alia u möa lel ta maroro ba lia e töa kato silegu tego la peisa uu lia turu kout tere Sisa. Kaba alia ima ka mei ta ka tego kout gono sil merai lia a hun katuun i tar.
Nonei a ka teka te ngö gögono sil mera gi lia alimiou bate ngilin ranga gono mera goulimiou. Taraha, nonei a nihamana te kame gulia tara katuun te hahaloser u katunura i Israel te kits sile gia lia tara tsien teka.”
Ba nori e poeier i tanen, “Alam uma luei tu pas i Judia tega ranga sile ioulö. Na man hahikapien i tamulam ima söata hase mei tu rangana i Judia tega markato uu teka, na e möa has ta katuun tega ranga homi sileiou lö.
Kaba alam e ngilem alö peisa tego hatei rameilam a ka te hamana mia lö. Taraha, alam e atei silem u katuun tara han hoboto ema ngileri u lotu teka.”
Ba nori e hakeier u lan tegi gono hoboto meien e Pol, ba u katuun u parpara e la uarima tara makum te kaia e Pol. Tara bongbong mena antunena a lahibong nonei e ranga hatararein a Nipepeito tere Sunahan. Nonei e kato sil tega antunan palis meien u hakats i taren tere Iesu, bate hatei raneien u raranga te kana tara Lo tere Mosis na u raranga turu propet.
A palai i hamani a ka te ranga naien, kaba a palai i hahamana naien.
Ba nori ema hiahanhaniga ri, ba pöata ti katsin taruraien be Pol e hala lel raneien ien u tana u raranga. Ba nonei e poeiena, “U Namnamei u Göagono tere Sunahan e ranga hamana i manasa tara pöata te harangeien e Aisaia a propet tere Sunahan me ranga gono mena u tubumilimiou.
Nonei e pei tere Aisaia: ‘Alö gona hateir u katuun teka bate poeiem, Alimiou e hahengo mou bate hengo tuun las mou, kaba limiou ema atei sile moi ta töa ta ka. Alimiou e tara mou bate tara tuun las mou, kaba alimiou ema tara hamana koru moi.
Taraha, u katuun teka a tui i taren e bout hakapa, na talingaren ema hengo haniga nei na nori i hasoho hakapa hasi a mataren. Nori e namots tara naier a mataren, na e namots hengo naier a talinga ren, ba tui taren te ateina. Nori e raman habirits pouts uaier i tar balia te kato haniga pouts ragen.’ “E Sunahan temar ranga uu teka.”
Be Pol e pei hasena, “Na lia e hatei ragoui limiou, a nihitaguhu teka tere Sunahan e la tala uana turu katuun tema Jiu ri, nori tena hengo riou.” Pöata te ranga hakapa ia e Pol ba u Jiu e tarurar me hiangenngenar.
<range>
Nonei e kaia tara makum teka u huol u hiningal na e hol peisa hasi a makum te kaien na e haniga koru hasir u katuun hoboto timi tareien.
Nonei e hihatutsin a Tsunono e Iesu Kristo na Nipepeito tere Sunahan. Nonei ema matout ii, na e möa ta katuun tega hapiou naien.
Alia e Pol, a katunun kui tere Iesu Kristo, i ngö sile ii tegomi aposol uu lia na tegomi rarare menai lia U Bulungana u Niga tere Sunahan.
E Sunahan e ranga hamana noa has i manasa tego hala meraien ra u Bulungana u Niga teka. Nonei e hatei naien turu raranga turu propet i tanen turu Buku u Göagono. E Iesu i poseia tara pala tere King Devit.
<range>
Na e Sunahan e hatei hasiin e Iesu nonei a Pien a Göagono i tanen ti hatakei pouts menaien tara tou mate tara nitagala pan i tanen.
E Iesu Kristo e hala railam a nitagala tego aposol uu lam i tanen, ba lam te hatei namen turu hun katuun hoboto tegi hamana uaien i tanen, bate hengo hanige ren.
Na u raranga teka e la has uana i tamilimiou, u katuun te ngö sil rai e Sunahan tego hun katuun uaiam limiou tere Kristo.
Alia te koloto uagu i tamilimiou hoboto u katuun te ngil koru raiena e Sunahan te ka mia tara taun i Rom. E Sunahan e ngö sil railimiou tego katuun uaiam limiou i tanen pepeisa. Ne Sunahan e Tamarara na e Iesu Kristo a Tsunono, e tatei taatagi rariou limiou na e tatei hala has rari limiou a masalohana.
Alia e hatei mam ragou limiou alia e haniga uagu tere Sunahan, te singo uagu lia i tanen tara solona e Iesu Kristo. Alia e hakats ragou limiou bate haniga uagu tere Sunahan, taraha u katuun hoboto e hengo ner te hamana uami limiou.
A peisar hoboto e tagala silena a toukui tere Sunahan, balia te ranga hatei lanegu u Bulungana u Niga tara Pien i tanen. Ne Sunahan e atei silena te roron singo sil bera gilia limiou, tara mamana pöata te singo gia lia.
Alia e singo silegu tere Sunahan tego sabe menaien ta maroro i tar, balia te la uagou i tamilimiou.
Taraha, alia e ngil koruegu tego tara merai limiou bate hala ragi limiou a ka a niga turu Namnamei u Göagono, bate hatagalena u nihamana i tamilimiou.
U raranga i tar e mar mouna uana teka: alia e ngilegu aragi taguhu mei a tai u nihamana te kamerara.
A matsi hahatoulana alia e hatei ragou limiou, tara para a pöata alia u ngil korui tegona tara merai limiou, kaba a nilala i tar ema mala manai. Alia e ngilegu u katuun i gusumilimiou egi hamani u raranga i tar, ti mar hamana has uu a palair u katuun tema Jiu ri.
E Iesu e hale mei lia u raranga u tagala tegona ranga hatei lanaia lia tara tei Grik na turu katuun tema Grik has ri na turu katuun te kamer a niatei na turu katuun has u tutu.
Na lia e ngilin habulungana koru has nagia u Bulungana u Niga i tamilimiou u katuun te ka mia i Rom.
Alia e haröto koru megu u Bulungana u Niga. E Sunahan e haleien a nitagala tego lu pouts merien u katuun hoboto te hamane ren, e la mam uana turu Jiu, bate töan la uana turu katuun tema Jiu ri.
Taraha, u Bulungana u Niga e haröto nena te markato hamatskö mera nei e Sunahan u katuun i matanen tara pöata te hamana uaren i tanen, ba nonei te kato hamatskö ranen. Ba ka teka te taguhu ranen ba nori te hamana haniga koru lel ria i tanen. Ti mar koloto has menaien turu Buku u Göagono, “A katuun te matsköna i matana e Sunahan bate hamanana, a katuun teka te töatöa nitöa nou.”
E Sunahan i Kolö e haröto nena nonei e raharaha rena u katuun hoboto te kato homir, u katuun te hatu kap ner u raranga u mana na man markato a man omi i taren, e Sunahan ena hahuna ranouen.
Taraha, e Sunahan e haröto raneien a mamanaka a para i tanen, a manka te antunan atei siler u katuun.
A katuun ema antunan tare nei e Sunahan, kaba tara pöata te habuteia e Sunahan a mamanaka te noana i romana, u katuun i atei sil a markato tere Sunahan na nitagala i tanen te ka nitöana. A manka te habuti e Sunahan e haröto halesala nena a ka teka, ba u katuun tema antunan poeieri nori ema atei sileri e Sunahan. E möa.
Nori e atei sileren, kaba nori ema hapan hantuna narien tara nikapan i tanen, na nori ema haniga has uari i tanen. Nori e hakats papalar, ba u hakhakats u tutu i taren te kato hakuhil ranen.
Nori e poeier, “Alam e ka mem a niatei,” kaba e möa, nori e butun tutu koru len talar.
Nori ema hatsunoneri e Sunahan a kapan te ka nitöana. E möa. Nori e hatsunono laser u kesa tara ka te tatei matena: a katuun na apena na poum na muki na kökötsi.
U katuun i saputu mei a markato a omi be Sunahan e töa rongaronga ranen ba nori e markato uaier timar ngil uaien, ba nori e hiakatokato hohomi naier a peisaren.
Taraha, nori e tori tsuga ner a manka a man mana te hatei nena e Sunahan ba nori te hamaner a manka a man gamo. Nori e hatsunono haser a manka te habuti e Sunahan, bate tori tsuga tsipon naier e Sunahan te habuti a mamanaka, nonei koru tegi solo sei nitöa nira! U mana.
Be Sunahan e töa rongaronga ba ranen ba nori e markato uaier timar ngil uaien. A touhaliou i raman a markato tara hitöl bate hiakaka gono poutsur.
Na pal tson i markato has uu iesana. Nori i rama hasiin a markato tara hitöl bate hiakaka gono poutsir. A tson e kaka gono pouts has mei a tana tson, ba nori hoboto te luer a nihahuna i peisaren te matsköna tara markato teka.
U katuun ima hakats nai e Sunahan na i raman ka mei a niatei a niga, ba nonei e töa rongaronga ranen tegi ka noahas menaien u hakats u omi na tegi kato homi has menaien a markato a omi.
Ba nori e saputu mer a mamana a markato a omi: nori u katuun u gulgulka, na u hihiomi bate tori homi ner a taina katuun bate hiatungur bate hipölir. Na te gamo uaren bate hakats homir bate tuts sil has raier a palair u katuun.
Nori e ranga homi ner a tana katuun bate omier e Sunahan. Na nori ema hapaneri ta katuun, kaba nori e hipusur bate ranga sesei ria i peisaren pouts. Nori e roron hakats ner a man maroro a man tsimus tegi kato homi uaien. Nori e hipus rer u tamaren na u tsinaren.
Nori e hakats papala lasir, batema kukuteri u raranga pouts i taren. Na nori ema ngileri na ema taatagi has nari a tana katuun.
E Sunahan e haka hakapi a lo te poeiena, u katuun te markato homi uaier teka e Sunahan ega kato hamate raien. Nori e atei siler a ka teka, kaba nori e kato homi noa hasir, bate taguhu has rer a palai tegi markato has uaien iesana.
Te one mia lö a palair u katuun, ga lö e kato homi hasim. Alimiou e möa tego ranga uaiam. Pöata te pei mia limiou a palair u katuun e omir bate hahatu peisa mia i taren, ga limiou e kato has uamiou iesana.
Ara e atei silera e Sunahan e kato hamatsköna te ona mera neien u katuun te katoeier a man markato a man omi.
Alimiou e ona ramiou a pala te kato homir, kaba limiou e kato homi has miou. Alimiou e pei lase miou alimiou ena mous bane mou u nihahuna tere Sunahan. E möa.
E Sunahan e roron tuatami koruna turu katuun, na ema roron raharaha boroboro nei na ema roron hahuna boroboro has ranei u katuun, taraha nonei e ngilena alimiou go habirits ba naiam a man markato a man omi i torimilimiou. Na limiou goma sigalemi a markato tere Sunahan na egoma hakats papala namien.
Alimiou e hipus koru miou, na limiou ema antunan palisemi u hakats. Na limiou e kato hapan koru lele miou a nihahuna te lue moa limiou tara pöatan hahuna tere Sunahan, tara pöata te haröto nanouen temar raharaha uanen na te ona hamatskö uanen.
E Sunahan e hamatana hapopo has ranoua u katuun tara saha ka ti katoeien.
A palair u katuun e roron kato haniga siler tegi hapan meraien e Sunahan bate solosei ranen, na tegi lu menaien a nitöatöa teka nitöana. Ne Sunahan e hala ranouien romana a nitöatöa te ka nitöana.
Na palair u katuun e hakats peisa ner a peisaren bate tori tsuga ba ner u raranga u mana bate kukuteier a markato a omi. Na e Sunahan e raharaha ranouen bate hahuna ranen romana.
U katuun hoboto te kato homir e lue riou a nitiama na u kamits, u Jiu mam, na u katuun has tema Jiu ri.
Kaba e Sunahan e solosei nou a solor u katuun hoboto te kato hanigar bate hapan ranouen bate hala has ranouien a masalohana i toriren, u Jiu mam, na u katuun has tema Jiu ri.
E Sunahan ema ngil ranei a palair u katuun puku bate rama raiena a palai. E möa. E Sunahan e mar ona meranei u katuun hoboto iesana.
U katuun tema Jiu ri ema ka puta ria tara Lo tere Mosis. Kaba te kato homi rouen, ba nori te mate riou, noahasina tema la uanei u raranga tara Lo i taren. Kaba u Jiu e ka puta ria tara Lo tere Mosis. Na te kato homi rouen, ba u raranga tara Lo te ona ranouen.
U katuun te hengo tuun laser a Lo ema matskö ria i matana e Sunahan. E möa. U katuun lasi te kukuteier a Lo, nori te matskö ria i matana e Sunahan.
U katuun tema Jiu ri ema ka meri a Lo tere Mosis. Kaba pöata te kato merien u ngil peisa i taren a manka te ranga nena a Lo, bate here tala nei a lo peisa i taren, noahasina tema ka merien a Lo tere Mosis.
Nori e haröto ner a ka te haröto nena a Lo e ka hasna i toriren. Na toriren iogana e haröto has nena te mana uana a ka teka, taraha u hakats i taren e poeiena a markato i taren e omina tsi a markato i taren e matsköna.
A mamanaka teka e butu nou tara pöata temi one noua e Sunahan a man hakats hoboto te mousuna i torir u katuun, temar ranga has uana u Bulungana u Niga te habulungana negulia na e poeiena e Sunahan emi ona sila ranouen tere Iesu Kristo.
Alimiou u katuun te pei miou alimiou u Jiu. Alimiou e poeiemiou a Lo tere Mosis e taguhu ranou limiou, ba limiou te ranga sesei namou te katuun uami limiou tere Sunahan.
Alimiou e atei silemiou a saha ka te ngilena e Sunahan, tego katoeiam limiou. Na Lo e hatuts ranei limiou tego haniga mena milimiou a ka te matsköna.
Alimiou e peimiou alimiou e haröto namiou a markato tere Sunahan turu katuun u tutu, te here rari u katuun u matakiou te hula la ria turu kuhil.
Na limiou e roron hamatskö ramiou u katuun tema hakats hanigari, na limiou e hatuts ramiou u katuun te hakats here rari a galapien. Alimiou e peimiou alimiou e atei silemiou a Lo tere Mosis e ka mena a man niatei hoboto na man raranga a man mana te ngiler u katuun.
Alimiou e hatuts ramiou a palair u katuun, ga ha tsiponi tema hatuts memilimiou a peisamiou? Alimiou e poeiemiou a katuun egoma tatei kop ii. Ga limiou e kop has miou?
Alimiou e poeiemiou a katuun egoma tsikolo ii. Ga limiou e tsikolo hasmiou? Alimiou ema hanige mi u kesa, ga limiou e kop has mia tara man luman lotu i taren?
Alimiou e ranga sesei namiou te ka menami a Lo tere Sunahan, kaba pöata te pekoemi limiou a Lo i tanen, bu katuun te tarar bate ranga homi has ner a solonen.
I koloto has naia turu Buku u Göagono, “U katuun tema Jiu ri e ranga hohomi naier a solona e Sunahan, taraha alimiou u Jiu, u katuun i tanen e kato homi has miou.”
Te kukute mia limiou u Jiu a Lo tere Sunahan, bara, ga e niga talana tu hapö mena milimiou a hatöatongo tere Sunahan i pikpikö milimiou. Kaba te pekoe mia limiou a Lo, bara, ga limiou u mastein hapö tala naiam a hatöatongo tere Sunahan.
A katuun tema Jiu nei ema hapö nanei a hatöatongo tere Sunahan i pikpikönen. Kaba te hengo hanige nen u raranga tara Lo, be Sunahan te kato here has naneien a katuun te hapö nena a hatöatongo tere Sunahan.
Te markato tala uanen teka ba markato turu katuun tema Jiu ri te haröto nanou a markato i tamilimiou u Jiu e omina. Taraha, alimiou e peko noa hasemiou a man Lo, noahasina te ka memia limiou a Lo ti koloto naia turu Buku na hatöatongo has tere Sunahan. Kaba nori e hengo hanigeier a Lo, noahasina tema ka merien a hatöatongo tere Sunahan.
A katuun te ka mena u nihamana i torinen nonei a Jiu hamana. Ema ka peisa uanei tara katuun te hapö naia a hatöatongo tere Sunahan i pikpikönen. E möa.
A Jiu hamana nonei a katuun te hengo hanigeiena e Sunahan i torinen. Na mar hatöatongo te ngil koruena e Sunahan ema ka neia turu pikpikö. E möa. Kaba a hatöatongo te ngilena e Sunahan nonei u tori te kato hagogosi u Namnamei u Göagono. A mar katuun teka ema ngil ranei u katuun egi hapaneien. E möa. Nonei e ngil lasena e Sunahan tega hapaneien.
U Jiu e kamer ta ka tema kameri a palair u katuun? E ka mena ta ka ta niga te hapö sileri u katuun a hatöatongo tere Sunahan?
Aa, u Jiu e kamer a parpara ka tema kameri a palair u katuun. E Sunahan e haniga mam merai u Jiu tegi lu menaien u raranga i tanen bate tara kap naren.
E manana, a palai i taren ima hamanei e Sunahan. Kaba ema antunan hapiou nai e Sunahan a ka te ranga hamana naien ega katoeien.
E möa koru! E Sunahan e ron ranga hamana nitöa lasina, noahasina te roron gamo hoboto uer u katuun. Taraha, u Buku u Göagono e mar ranga mena nei e Sunahan teka: “U raranga i tamölö e haröto nanou alö e matsköm. Te kout narouen lö ba nori te sabie riou u raranga i tamölö e matsköna.”
Kaba te kato homi rara e haröto halesala nena e Sunahan te matsköna, aragi pei aha? (Alia e ranga heregi a katuun tuun.) Ga e niga hasina tegi pei menaira e Sunahan te kato homina te hahuna mera neien ra?
E möa koru. Sanena e Sunahan egoma hahuna raira, ba nonei tema antunan ona has ranei u katuun hobotora i puta teka.
Kaba a katuun e tatei poeiena, “Te haröto nena u gamo i tar e Sunahan e ranga hamanana ba u gamo i tar te soloseie nen, gaha tsiponi te pei meneien alia gi hahune iou?”
A palair u katuun e mar gamo uar teka bate poeier, “Aragi markato uu teka, ‘Aragi kato homi sil tega butu uu ta ka ta niga.’” Nori e ranga homi nariou lia bate poeier nonei a man raranga i tar teka. Kaba e möa. E Sunahan e hala ranouien a nihahuna te matsköna i taren.
Na lia e hohou rangata leligu, a nikaka turu Jiu e niga bala nena a nikaka turu katuun tema Jiu ri? E möa koru. U katuun hoboto, na u Jiu na pala tema Jiu ri, nori e ka hoboto mer a markato a omi.
Temar ranga has uana u Buku u Göagono: “E möa ta töa ta katuun tega matskö, e möa koru.
E möa ta katuun tega atei. Na e möa ta töa ta katuun tega sake e Sunahan.
A mamana katuun hoboto i laba hakapein a maroro a matskö. Nori e kato talaser a markato a omi. E möa koru tegi kato lel menaien ta markato ta niga, e möa koru lasi.
U ranga i taren e omi here nei a kioun mate te kaho poutseier bate soka koreme homi koruna, nori e gamo tuneri a tana katuun a penrung ren. U ranga u omi i taren, te here nei a matuna te ka mena a kökötsi.
A runguren e saputena u ranga u mal, na te omi menarien a tana katuun.
Nori e ma hahanei sil nitöa naier tegina atung hamate meraien a palair u katuun.
Tara mamana han te la uaren, nori e habuter a niomi bate kato hatiamer a torina a tana katuun.
Nori ema atei sileri a markatona tara masalohana.
Nori ema matout ri na ema hatsitsieri e Sunahan.”
Ara e atei silera a mamanaka te ranga nena a Lo tere Mosis e la uana turu katuun te kukuteier a Lo teka. A ka teka e hapiou rena u katuun hoboto te ngilin poeier, “Alia e möa ta markato ta omi.”
A katuun te kukutiena a mamanaka te ranga nena a Lo ema matskö neia i matana e Sunahan, taraha a Lo e haröto nena a katuun te kato homina.
Kaba e Sunahan e ka mena a maroro te kato hamatskö mera neien u katuun i matanen, na nonei ema maroro uanei tara Lo tere Mosis. E möa. Nonei a marorona tara nihamana tere Iesu. I romana e Sunahan e kato hamatskö rena u katuun hoboto te hamana ria tere Iesu Kristo. A Lo tere Mosis na u raranga turu propet e hatei naier a ka teka. U katuun hoboto e markato uaier iesana i matana e Sunahan.
<range>
U katuun hoboto i kato homi na ema antuna ria tara mar katuun te ngilena e Sunahan.
Na e Sunahan e kato hamatskö has rena u katuun, taraha nonei e taatagi ranen. Na e Iesu e sakahis hakapa pouts raien kaba ema holeri.
E Sunahan e hopö kapiin e Iesu tega nolo be pouts meraien u katuun hoboto. Nonei e mate sil tego luba menai e Sunahan a man markato a man omi turu katuun, tegi hamana uaien tere Iesu. E Sunahan e kato mei a ka teka tego haröto menaien te matskö uanen. Taraha, i manasa nonei e tara hahalongolo tuni a man markato a man omi turu katuun.
Kaba i romana nonei e haröto nena te matskö uanen na te kato hamatskö has mena neien a katuun te hamana uana tere Iesu.
Ara ema tatei pei lele rei, “Tara muma. Alia a katuun a matskö, taraha alia e kukutiegu a Lo tere Sunahan.” E möa. Ara e matskö las mera te hamana uarara tere Iesu. Te markato uanen teka bara tema tatei solosei lele rei a peisarara.
A katuun e matsköna tere Sunahan turu nihamana i tanen. A katuun ema matskö neia te kukute menaneien a Lo.
E Sunahan nonei a Sunahan pepeisa turu Jiu? E moa. Nonei a Sunahan has turu katuun tema Jiu ri.
Taraha, a töa puku a Sunahan te kato hamatskö ranou u Jiu na u katuun tema Jiu ri turu nihamana i taren.
Ge hana, ara e kato homiera a Lo tere Mosis te kukute mena reira a markatona turu nihamana? E moa koru. U nihamana i tarara te tupa mera neira tara saha ka te ngilena a Lo.
Gaha tegi tatei ranga naia ra tere Abraham e tuburara? Na saha niatei te ka meien turu nihamana?
Sanena e Sunahan te hanigei e Abraham te kato hamatskö menaien a mamanaka, ba nonei te tatei ranga sesei nena a peisanen. Kaba nonei ema kato uai teka. E möa.
Taraha, u Buku u Göagono e poeiena, “E Abraham e hamani e Sunahan be Sunahan e ngöe neien a katuun a matskö i matanen.”
Hena, a katuun te kuina e holeri a moni. Na hihol i tanen ema here nei a kaan halhala puku. E möa. Nonei e kui sileien.
Kaba a katuun tema hakats hapara nanei a toukui a niga na markato a niga i tanen bate hamana tuun na tere Sunahan, be Sunahan te tarena u nihamana i tanen bate töan ngöe neien a katuun a matskö i matanen. Taraha, e Sunahan te tatei kato hamatskö hasena a katuun a omi.
E Devit a King e mar ranga has uu teka, a katuun e tatei sasaalana te ngö mena neien e Sunahan a katuun a matskö i matanen batema hakats nanei a markato a niga i tanen:
“U katuun egi sasaala te luba menai e Sunahan a man markato a man omi i taren, bate solopale nen.
A katuun ega sasaala tema kout mena nei e Sunahan a man markato a man omi i tanen.”
A nisasaala teka e la las uana turu Jiu, te ka mer a hatöatongo tere Sunahan? E möa. E la has uana turu katuun tema Jiu ri tema ka meri a hatöatongo tere Sunahan. Taraha, alia e ranga hakapa gula e Abraham e hamani e Sunahan be Sunahan e ngöe neien a katuun a matskö.
Ga i hangisa te butuia a ka teka? I murina te hapö naien a hatöatongo tere Sunahan i pikpikönen? E möa. E Sunahan e ngö noei e Abraham a katuun a matskö i mamuna te hapö naien a hatöatongo tere Sunahan.
E Abraham e hapö hamurimurin a hatöatongo tere Sunahan, bate hatei tala nena e Sunahan e ngöeien a katuun a matskö te hamana uaien, ba nonei e töan hapö nena a hatöatongo tere Sunahan. E Sunahan e kato sile ii a ka teka tegi ngö menai e Abraham e tubur u katuun hoboto te hamaner e Sunahan be Sunahan te ngö raneien u katuun u matskö i matanen, noahasina tema ka merien a hatöatongo tere Sunahan.
E Abraham has e tubur u Jiu ti hapön a hatöatongo tere Sunahan bate kukute haser a markatona turu nihamana i tanen, te ka meien i mamuna te hapö naien a hatöatongo tere Sunahan.
E Sunahan e halan u raranga hamana i tanen tere Abraham na tara pala i tanen tegi tatei lu menaien a man han hoboto i puta teka. U raranga hamana teka ema butu sila meia tara Lo tere Mosis. E möa. E la silama tara markato turu nihamana te kato hamatskö rana u katuun i matana e Sunahan.
Sanena u katuun te kukutier a Lo te luer aha te rangein e Sunahan, ba u nihamana i tarara te la papala tununa bu ranga hamana tere Sunahan tema taguhu tala ranei a pala te hamanar.
Taraha, a markato tara Lo te tatei habutena a raharaha tere Sunahan. Kaba tega möa has ia ta Lo, bate möa hasina ta ka tegi peko mei a Lo.
Nonei te hala sila naia e Sunahan u raranga hamana teka i tanen turu katuun te hamanar. A nihitaguhu peisa tere Sunahan te habutu hamane nou u raranga hamana i tanen. E markato uana teka bu ranga hamana i tanen te la uana turu katuun hoboto tere Abraham. E la hoboto uana i tarara u katuun te hamanara, u Jiu na u katuun has tema Jiu ri, tegi mar hamana uu ra temar hamana uu e Abraham. Taraha, e Abraham e here nei e tuburara hoboto u katuun te hamanara.
Na temar ranga has uana u Buku u Göagono, “Alia e Sunahan te taguhe goulö ba lö te hatubuna moa tara katuun a parpara.” E Abraham e hamana uu tere Sunahan te hatöatöa poutsena a katuun a mate na te ranga nena a ka tema butu noa nei bate butuna.
E Abraham ema hanöan hamana ii tega butu uu rangan hamana tere Sunahan, noahasina te tara here meien a ka teka ema butu noi, nonei e hamani a ka egona mar butu noahas uu temar ranga uu e Sunahan. Ba i murinen be Abraham e hatubuna rena u katuun u parpara koru. Temar ranga noahas menai e Sunahan e Abraham, “A pala i tamölö ena parpara koru riou.”
E Sunahan e hatei e Abraham ega hatuhani ta pien, tara pöata te sukusukun kameien u 100 u hiningal. Kaba nonei e hamana hatagala korui u raranga tere Sunahan, noahasina te hakats menaien te tsonpan koru uu tuenrei i tanen, na te hakats has menaien a tahol i tanen e Sara ema antunan pose ii ta pien. Nonei e ka noa las mei u nihamana.
Nonei ema hahamana ii bate hula hakats nena u raranga tere Sunahan. E möa. Kaba u nihamana i tanen e butu hatagala koru, ba nonei e soloseiena e Sunahan.
Nonei e hamana hatagala koru, na nonei e atei sil e Sunahan e antunan habutena a ka te ranga hamana naien.
Nonei koru a ka teka be Sunahan e ngöe nei e Abraham a katuun a matskö.
Kaba u raranga te poeiena, “E Sunahan e ngöei e Abraham a katuun a matskö,” u raranga teka ima koloto peisa menai tere Abraham. E möa.
I koloto has menai i tarara. E Sunahan e ngö has ranei ra u katuun u matskö te hamana uarara i tanen, nonei te hatakei poutsi e Iesu a Tsunono i tarara tara tou mate.
E Iesu e mate sil a man markato a man omi i tarara me takei pouts silena tego kato hamatskö meraien ra i matana e Sunahan.
A Tsunono i tarara e Iesu Kristo e kato beraira a masalohana tegi ka gono menai ra e Sunahan. Na ra e matskö tala ria i matana e Sunahan, taraha ara e hamana ria tere Iesu.
Na e Sunahan e haniga mera neira te hamana uarara tere Iesu. Ba ra te la hasukusuku uara tere Sunahan bate ka gono meren. Ba ra te sasaala mera te hahaloso mena reira a pöata tena ka gono meroara e Sunahan tara han a niga i tanen.
Na ra e tatei sasaala has mera a manka man omi te butuna i tarara. Taraha, e hatagala ranoura na e hatuts has ranei ra tegi hahaloso menaira a pöata a niga.
Na ka teka e taguhu ranou ra tegi niga uu ra. Na te haniga renara e Sunahan, ba ra te tagala silera tegi hamana uu ra i tanen bate hahalosera a ka a niga te hopö kap beraien ra.
Na ra ema hahaloso pinopino rei, taraha e Sunahan e hala raira u Namnamei u Göagono me hala raneira u ngilngil te kana i torirara.
A pöata tima ka noa meira ta nitagala tegi taguhu meira a peisarara, be Iesu e mate sil ranoura u katuun u omi, terena pöata noahas e Sunahan te hopö kap mamin.
Na u mana nitöa, esi nonei ta töa ta katuun te tatei mate silena a tana katuun a niga? E möa. Tsi ta töa ta katuun te tatei ongolona bate mate silena a tana katuun a niga koru.
Kaba e Kristo e mate sil raioura tara pöata ti omi noaiara. A ka teka e haröto marei ranei ra e Sunahan e taatagi koru raioura.
Ga ha te pei milimiou? E Iesu e kato berai ra a ka teka tara pöata ti omi noaia ra. Na nonei e kato hamatskö has raiara i matana e Sunahan tara tou mate i tanen. Na te kato beraien ra a manka teka, ba ra te tatei atei silera nonei e hatongo ranoua ra tara raharaha tere Sunahan.
Ara e hereri u katuun ti paköi e Sunahan, kaba pöata te mateia a Pien Tson i tanen, ba nonei e kato poutsena a masalohana i tarara gono mei e Sunahan. Na nitöatöa tere Iesu te taguhu ranoura, na te ka haniga sila has riara.
Ba ra te soloseiera e Sunahan bate sasaalara, taraha a Tsunono i tarara e Iesu Kristo te putin tegi ka haniga pouts gono menaira e Sunahan.
A markato a omi e la sila ma i puta tara töa katuun, e Adam. Na markato a omi i tanen e habuti a tou mate. Ba tou mate e la hoboto uana tara mamana katuun, taraha u katuun hoboto i kato homi.
A Lo ema butu noai tara pöata ti katoeia u katuun a man markato a man omi i puta. Kaba e Sunahan ema hakats sile ii a man markato a man omi i taren, taraha e möa noa ta Lo.
Kaba tara pöata noahas tere Adam ba tena noana tara pöata tere Mosis u katuun i mate noa talasi. U katuun has tima hipus nai e Sunahan, temar kato uu e Adam. E Adam e here ii u haharuei tara tana katuun tega murimurima romana, nonei e Iesu.
Kaba a huol a katuun teka ima kato uai iesana. A markato a omi tere Adam ema poponeia tara nitaatagi na ka te hala pukpuku raira e Sunahan. E manana, u katuun u parpara koru i mate silaia turu kato homi tara töa puku a katuun e Adam. Kaba a nihitaguhu tere Sunahan na kaan halhala puku i tanen e pan balana, bate taguhu has rena u katuun u parpara, taraha a töa katuun nonei e Iesu Kristo te taatagi ranou ra.
A markato a omi tara töa katuun te habutu a ka a omi. Na ka a omi teka ema popo has neia tara kaan halhala puku tere Sunahan. Taraha, i murina te kato homi ia e Adam a töa puku a pöata, be Sunahan e hopö kap beneien a nihahuna. Kaba i murina ti kato homi hapara iara, e Sunahan e taatagi noa has raioura me ngö ranei ra u katuun u matskö.
A tou mate e pan sila ia turu katuun, te kato homi uu a töa puku a katuun e Adam. Kaba a toukui tara tana katuun e Iesu Kristo te pan bala koruna. U katuun hoboto te luer a nihitaguhu pan tere Sunahan bate hanigeier tega hamatskö meraien e Sunahan, nori ena tsunono riou, taraha, e Iesu Kristo e hala ranoien a nitagalana tara nitöatöa.
Na e mana nitöana. E Adam a töa puku a katuun te kato homi me kalatena a maroro tegi lu menai u katuun hoboto a nihahuna. Kaba nonei a tana katuun e Kristo e kato hamatskö me töan kalatena a maroro tego hamatskö merai e Sunahan u katuun hoboto bate hala raneien a nitöatöa.
Turu kato homi tara töa katuun puku te hipusin e Sunahan ba katuun a parpara e kato homina i matana e Sunahan. Kaba a tana katuun e hengo hanigei e Sunahan, ba katuun a parpara e matskö ria i matana e Sunahan.
E Sunahan e hala sile mei a Lo i tanen tegomi haröto meraien u katuun ti markato homi uaien, ba nori e töan kato koru lelir a mamana a markato a omi koru. Kaba a nihitaguhu tere Sunahan e tagala saluhe korueiena a man markato a man omi i taren.
I manasa a markato a omi e haka puta raia u katuun tara tou mate. Kaba a nihitaguhu tere Sunahan e antunan kato hamatskö rena u katuun bate hala raneien a nitöatöa te ka nitöana ti lu sila naiara tere Iesu Kristo a Tsunono i tarara.
Bora, ga ragi ranga talein aha? Aragi kato homi sil noa hasi tega taguhu lel merai ra e Sunahan bate luba nena a man markato a man omi i tarara?
E möa koru! A markato a omi ema pan lel neia i tarara. Ara e hererari u katuun u mate te ka hatalis ba nera a markato a omi. Na ra ema antunan lu lelnaroi a markato teka.
Alimiou ema atei silemi ti baptais iara, ara e ka gono mera e Iesu? Na pöata te mateien e here hasenei ara i mate ba hasiin a markato a omi,
na te baptais ria ra e here hasenei ara i mate gono mei e Kristo bate kaho gono has merien. Na tara nitagala tere Tamanen nonei e takei pouts ia tara tou mate i tanen. Na ra has egi takei gono meien bate tataala gono meren tara nitöatöa a tsimus.
Na ti ka gono meien ra tara tou mate i tanen, ara e ka gono has merouen tara tou takei pouts i tanen.
Ara e atei silera a markato a omina i tarara na i manasa i hakute gono mei e Kristo tara kuruse, ba ra tema tatei kukute lel narei a markato a omi.
Na esi te matena e tapurese ba nena a nitagala tara markato a omi.
Na ti mate gono meia ra e Kristo, ba ra te töatöa gono has meren.
Ara e atei silera e Kristo e takei pouts ia tara tou mate na ema antunan mate lel noi. A tou mate e möa lel ta nitagala tego kato homi lel meien.
Nonei e mate a töa puku a pöata, ba nimate e luba nena a nitagalana tara markato a omi. Na nitöatöa i tanen e töatöa silena e Sunahan.
Na e markato has uana iesana i tamilimiou. Alimiou go kato here nami a peisamilimiou a katuun te mate ban a markato a omi na te ka gono mena e Iesu Kristo bate töatöa gono has mena e Sunahan.
Alimiou egoma hatasue mumei a markato a omi i peisa milimiou, na egoma kukutiemi u ngilngil u omi turu tuenrei i tamilimiou.
Alimiou egoma tatei rongarongemi a markato a omi bate kana i peisa milimiou. E möa. Alimiou go hala naiam a peisa milimiou tere Sunahan bate katoe miou a man markato te nigana i tanen. Taraha, e here nei alimiou u takei pouts mia tara tou mate bate ka memiou a nitöatöa a tsimus.
Na markato a omi egoma tatei mammam rai limiou. Taraha a markato tara Lo ema tsunono lel ranei limiou. E möa. A nihitaguhu tala tere Sunahan te ka gono meranou limiou.
U mana koru. Ara ema ka hamanasa talareia tara Lo, ara e ka talaria tara nihitaguhu tere Sunahan, ge hana, e nigana tegi kato meira a markato a omi? E möa koru lasi tegi tatei markato uu ra teka.
Alimiou go atei sil haseiam, te hengo mena milimiou a töa katuun, ba limiou te kui pinopino tuun moa i tanen. Na te kukute mia limiou a markato a omi, ba nonei te piata mera noi limiou tara tou mate. Kaba te hengoe mia limiou e Sunahan bate kukuteimen, a nikaka i tamilimiou e matskö nitöana i matanen.
Na limiou go haniga uaiam tere Sunahan! Taraha, i mam nen alimiou i katuun papala mia tara markato a omi. Kaba i romana alimiou e kukute miou na e hengo hanige miou u raranga u mana ti hatuts rai limiou.
Alimiou i hapolasa ba tala rai a man markato a man omi, bate kukutie miou a man markato a man niga.
Alia e katoe gula u raranga u gigaha te atei sile milimiou. I manasa alimiou u rongaronge mia a peisa miou tara markato a omi. Kaba i romana alimiou go hala neiam a peisa milimiou tego kato haniga nitöa uaien bate katoe miou a markato a gogoso. Bate butun göagono has mia i matana e Sunahan.
Pöata tu kukute noeia limiou a man markato a man omi, alimiou ima hakats silemi a man markato a man matskö.
Kaba a markato tu katoeiam limiou i manasa ema taguhu rai limiou, boka? Alimiou e matsingolo memen. Nonei a markato te las mera nei u katuun tara tou mate.
Kaba i romana alimiou e hapolasa ba namiou a man markato a man omi, bate kui hatagala muma tere Sunahan. Na markato teka e habutena a markato a göagono tere Sunahan i tamilimiou, ba nonei te hala ranoui limiou a nitöatöa te ka nitöana.
Tara markato a omi a hihol i tanen a tou mate. Kaba e Sunahan e hala sila nena a nitöatöa te ka nitöana tere Iesu Kristo a Tsunono i tarara.
A matsi hahatoulana i tar, alia e koloto uagu i tamilimiou te atei silemiou a lo. Alimiou e atei miou, alimiou e ka puku las mia tara lo tara pöata te töatöa mia limiou. Kaba tara pöatan mate e möa.
Hena, te hitöl na tahol, a lo te kits takono ranen ba nori te ka hereri u mun tahol. Kaba tara pöata te matena a tson i tanen, ga e möa len has ta lo tega kits kap naien tsi tega pilekap naien.
Na te töatöa noana a tson ba tahol i tanen tena hitöl lel mena a tabina tson, nonei e kato talena a markato a omi. Kaba tega mateia a tson i tanen, ba nonei tena hitöl lenina, e niga talana nonei ema kato homi nei.
Na te markato has uanen i tamilimiou, a matsi hahatoulana i tar. E here nei alimiou i hitöl mam mia tara Lo tere Mosis me mate ba namen. Alimiou u mate sileiam tego katuun uaiam limiou tere Kristo, nonei a ka te hatakei pouts sileien e Sunahan tara tou mate. Bara te katoera a man markato a man niga te ngilena e Sunahan.
Taraha, nonei tara pöata ti katoeiara a markatona turu ngilngilina i puta te hatakei a Lo tere Mosis, me hatakeiena u ngilngil u omi i tarara, me habutena a markatona tara tou mate.
Kaba i romana ara e hanöa ba nera a Lo, nonei te kits kap raioura. A Lo ti koloto naia turu buku i manasa. Kaba i romana ara e hatakui talera a markato a tsimus, te hala ranera u Namnamei tere Sunahan.
Aha tegi pei ra, a Lo tere Mosis e omina? E möa koru! A Lo tere Mosis ema markato a omi nei. Alia sanena ema atei silegi a markato a omi na tego ngil menai lia a manka tara taina katuun, tegoma pei menai a Lo tere Mosis alia goma mamangil nai a ka tara taina katuun.
A Lo tere Mosis e mar ranga uu teka ba markato a omi e sabiena a maroro tego hatakei menaien u mamana u ngilngil u omi i peisar, a markato teka e takui silaia tara Lo. Kaba tego möa uu ta Lo, ba markato a omi tema ka menei ta nitagala tega las menaien lia tara markato a omi.
I mam nen alia uma atei sile ii temar mouna uu a Lo. Kaba i murinen alia u atei sileien, ba markato a omi e takeina i peisar ba lia e heregi a katuun a mate i matana e Sunahan.
A Lo tere Mosis i hala sile mei tego töatöa u lia. Kaba nonei noa lahas a Lo te kato here tsipon nai lia a katuun a mate.
Taraha, a markato a omi e sabie a maroro tego gamo menaien lia. Na tara Lo a markato teka e kato here na nei lia a katuun a mate.
Na limiou go atei iam, a Lo e göagonona na e matsköna na e niga koruna. E möa koru ta töa ta makum i tanen tego omi.
Kaba, ime koru te markato uanen? A Lo a niga koru te habuti a tou mate i tar? Emoa koru! A markato a omi te kato here nai lia a katuun a mate, te kui sila uen tara Lo a niga, bate kato silena tegi atei sil menaira aha nonei koru a markato a omi. Te markato uanen teka ba Lo tere Sunahan te haröto nena te omi uana a markato a omi.
Ara e atei silera a Lo teka e lama tere Sunahan. Kaba lia e ka noahas megu a markato a omina i manasa te pilekap nanou lia, ba lia tema kukuteiegi a Lo a niga tere Sunahan.
Alia ema atei sil koruegi a saha ka te kato silegi lia a manka man omi. Ba lia tema katoegi a manka a man niga te ngilin kato negu lia.
Kaba te atei sile gia lia te kato menagi lia a man markato a man omi, ga, e hatei hase nelia a Lo tere Sunahan e matsköna na e nigana.
Na ema lia talanei te katoegu a manka a man omi teka. Nonei a markato a omi te kana i peisar te katoe nen.
Na lia e atei silegu e möa ta ka ta niga tega kaia i peisar. Alia e ranga negu a man markato a man omina i puta i tar. E manana, alia e ngilin katoegu a man markato a man niga, kaba lia u möa ta nitagala tego kato meien.
Alia ema katoegi a ka a niga te ngilin katoe gulia. E möa. Alia e katoegu a ka a omi tema ngile gilia.
Na te katoe gilia a ka tema ngile gilia, ba ka teka e haröto nena ema lia peisa nei te katoe gen. E möa. Nonei a markato a omi te kana i peisar te katoe nen.
Na ka te sabeiegu lia te kuina i peisar e markato uana teka: pöata te katsin katoe gia lia a markato a niga, ba markato a omi te butu kapina.
Iahana a torir iogana alia e ngil koruegu a Lo tere Sunahan.
Kaba a tana lo e ka hasna i peisar te roron hiatatung gono mena u hakhakats u niga i tar bate kato here nanei lia a karabus tara markato a omi te kana i peisar.
Alia e taatagi koru negu a peisar. Esi te taguhe nou lia ba lia te laba negu a markato a omi te ka uana tara tou mate?
Alia e haniga uagu tere Sunahan, tara pien i tanen e Iesu Kristo a Tsunono i tarara te taguhe noulia. Ba lö te tare men turu hakhakats i tar alia e ngilin kukute korunegu a Lo tere Sunahan, kaba a peisar e tagala sil noa hasena a markato a omi.
Ara u katuun te kagono mera e Iesu Kristo ema antunan lu narei tu nihahuna.
Taraha, a lo turu Namnamei tere Sunahan, te hala ranei ra a nitöatöa tere Iesu Kristo, e purese hakapa raioura. Ara i here ii u katuun ti kitsir na ti roron kaia tara lo tara markato a omi na tara tou mate. Kaba e möa lel tala.
E Sunahan e kato a töa ka a niga koru, na Lo tere Mosis ema antunan katoe ii a ka a niga teka, taraha u ngilngilina i puta ema antunan kukute ii a Lo teka. Be Sunahan e hala nenama a Pien Tson i tanen peisa memi lueiena u tuenrei te markato uu turu tuenrei i tarara me mate silena a markato a omi. Ne Sunahan e luban a nitagala tara markato a omi te kana turu tuenrei i tarara.
E Sunahan e kato mei a ka teka tegi matskö koru uu ra tara Lo. Taraha, u ngilngilina i puta ema hakui lel ranei ra. E möa. U Namnamei tere Sunahan te hakui tala ranou ra.
Na u ngilngilina i puta e hatakuieiena u hakhakats tara katuun te kukute hasena u ngilngilina i puta. A ka teka nonei a maroro tara tou mate. Kaba u Namnamei tere Sunahan e hatakui hasena u hakats tara katuun te kukutiena u ngilngil tere Sunahan. A markato teka nonei a maroro tara nitöatöa na tara masalohana.
<range>
Tara pöata te hatakuiena u ngilngilina i puta u hakats tara katuun, ba katuun teka te omiena e Sunahan. Nonei e raman hengo nena e Sunahan. Na nonei ema antunan kato has nanei a Lo tere Sunahan.
A katuun te kukute lasena u ngilngilina i puta ema antunan hatakui has nanei u ngilngil tere Sunahan.
Kaba u ngilngilina i puta ema hakui lel ranei limiou. U Namnamei tala tere Sunahan te hakui ranou limiou. Na te ka na u Namnamei tere Sunahan i tori milimiou, nonei u Namnamei teka te mammam ranou limiou. Ba esi tema ka menei u Namnamei tere Kristo, nonei ema katuun uanei i tanen.
U tuenrei i tamilimiou e mate nou romana, taraha a markato a omi e kato homieien. Kaba te kana e Kristo i tamilimiou, ba namnamei milimiou te ka mena a nitöatöa tere Sunahan, taraha e Sunahan e kato hamatskö raia limiou i matanen.
E Sunahan e hatakei poutsi e Iesu Kristo tara tou mate i tanen. Na te kana u Namnamei tere Sunahan i tamilimiou, nonei e kato hatöatöa pouts hase nou a tuenrei milimiou te matena.
Na matsi hatoulana, u ngilngilina i puta ema tatei tagala sile nei tegi kukute lel menai ra a markatona i puta. E möa koru. Ara ema antunan kukute len narei u ngilngilina i puta.
Na te kukutie moa limiou u ngilngilina i puta ba limiou te mate mou. Kaba te taguhu ranoua limiou u Namnamei, ba limiou te kato hamatiemou a markato a omi turu ngilngilina i puta, ba limiou te töatöa mou.
U katuun hoboto te tataala gono meier u Namnamei tere Sunahan nori a galapien tere Sunahan.
U Namnamei te hala rai limiou e Sunahan, ema kato ranei limiou u katunun kukui puku ba limiou te matout miou. E möa. Nonei u Namnamei te kato ranou limiou ba limiou te galapien uamiou tere Sunahan. Ba limiou temar ngö tala memien teka, “O Tamar, o Tamar.”
Nonei noahas u Namnamei tere Sunahan te hateiena u namnamei i tarara bara te galapien uara tere Sunahan.
Na te pien uarara i tanen, ba ra te lue rou a manka man niga i tanen, te markato uana a pien te luena a manka tere tamanen. Na e Sunahan e hala ranoira a manka te hala haseien e Kristo. Kaba tena lu gono merouen ra a manka man niga i tanen, aragi lu hasi a mar nikamits te lueien.
Alia e poeiegu u nikamits te söate rara i romana e tetenei bala nena a manka a man niga na man kapan tena haröto ranoira e Sunahan.
A mamanaka hoboto te kui e Sunahan e hahanei sil nitöa nena a pöata te haröto nanoua e Sunahan te galapien uara ra i tanen.
Taraha, a mamanaka te kui e Sunahan e ka uana tara tou mate. A tou mate ema butuia turu ngil i taren. E möa. E butuia turu ngil tere Sunahan. Kaba e Sunahan e hopö kapiin a pöata te kapana romana a markatona tara tou mate.
A mamanaka te kui e Sunahan ena hakapan töa naria romana tara tou mate na mamanaka a omi, te markato has uaier romana a galapien tere Sunahan.
Ara e atei silera a mamanaka te katoi e Sunahan te taniama a pöata bate la noahasina i romana i sagoho hoboto lasi a kamits te here nei a tahol te katsin posana.
Ema nori peisari. Ara has, te ka mera u Namnamei tere Sunahan a tantania tara mamanaka a niga tena lue riou romana. Ara e har hasira bate hahalosera a pöata tena lu ranoua ra e Sunahan, ba ra te galapien hoboto uarou i tanen, na tuenreirara na u namnamei has i tarara.
E Sunahan e lu pouts raioura ti hamana uu ra i tanen. Na te tare rara a ka te hamana sile rara, ba ra tema hamana sil lele reien. Taraha, a katuun ema hamana sil lele nei a ka te ka menen.
Kaba te hamana sile rara a ka tema tara noe rira, ba ra te hahaloso haniga nitöara batema tatei sökana rei.
Ba u Namnamei tere Sunahan te taguhu has ranou ra tara pöata tema tagala reiara. Taraha, ara ema atei sile rei ime tegi mar singo hamatskö uu ra tere Sunahan tsi aha tegi singo sili ra, kaba u Namnamei te ateina. Nonei e singo hataatagi bera noura tere Sunahan, na nonei e ranga uana tema antunan mar ranga uanei a katuun.
Be Sunahan, te atei silena a ka te kana i torina katuun, e atei sil hasena u hakats turu Namnamei, taraha u Namnamei e kukutiena u ngil tere Sunahan tara pöata te singo bera nen u katuun tere Sunahan.
Na ra e ateira, a mamanaka hoboto e kui haniga silena u katuun te ngiler e Sunahan, u katuun te ngö sil rai e Sunahan tegi kukute menaien u ngilngil i tanen.
E Sunahan e atei sil mamir eresi te katuun uariou romana i tanen na nonei e hopö kap mam raien tegi here menaien a Pien Tson i tanen, ba Pien Tson i tanen te here nei a pien a hamua te ka mena u toulanen u parpara te kute ruma i tanen.
Nonei e hopö kap mam raien me ngö has ranen. E ngö raien me kato hamatskö has ranen i matanen noa has. E kato hamatskö raien me hala sei hasena a soloren.
Ime tegi mar ranga sil menai ra a mamanaka teka? Te ka gono mere nara e Sunahan, gesi te ranga hasoala nama romana i tarara?
Nonei ema peits hasnai a Pien Tson i tanen, kaba nonei e hala sile meien i puta tegomi mate sil meraien ra hoboto. Te katoe men a ka teka, ba nonei te hala has ranoui ra a mamanaka.
E Sunahan e hopökap mam raioura u katuun i tanen. Gesi te kout ranouara i tanen? E möa tala. Taraha, e Sunahan noa has te ngö ranoira u katuun u hamatskö i matanen.
Esi te tatei ranga nanou tegi lu menai ra u nihahuna? E möa tala! Taraha, e Iesu Kristo noa has te mate sil raioura. Ba nonei e takei pouts na tara tou mate i tanen, ba nonei ena kana tara pal matou tere Sunahan me singo hataatagi bera noura tere Sunahan.
Esi te tatei luba ranoira u ngilngil tere Kristo? A nomi tsi u tori tiama? E möa. Tara pöata te kato homi ria u katuun i tarara te hamana uara ra tere Iesu, ba ka teka e pei hasena nonei ema taatagi lel ranei ra? E möa. Tara pöata te butuna a bes i tarara tsi te kaka puku ria ra na te butuna a pöata a omi i tarara tsi a pula, ba manka teka te pei hasena e Kristo ema taatagi lel ranei ra? E möa has.
Ti mar koloto menaien turu Buku u Göagono: “Alam e ka heremi u katuun i tamölö, nonei te katsin atung hamate nitöa merari lam u katuun Nori e kato here rarilam u sipsip te kato hamate raier.”
Kaba e noahasina. E Kristo e hala ranei ra a nitagala tegi la sei koru uu ra tara mamanaka hoboto teka, taraha nonei e taatagi koru ranou ra.
Alia e hamana koruegu e möa koru ta ka tega hatongo kap raiou ra be Sunahan tema taatagi lel ranoui ra: a tou mate tsi a nitöatöa, na angelo na nitagala i kolö na i puta, na mankana i romana na mankana i murimuri, na mankana iasa na mankana i puta. E möa koru ta ka tega tatei luba reia ra turu ngilngil pan tere Sunahan. Na e Iesu Kristo a Tsunono i tarara e haröto ranei ra u ngilngil pan teka tere Sunahan.
<range>
Alia e ranga hamana negu a nimana tere Kristo, alia ema gamogi. U Namnamei u Göagono te kato halesalena u hakats i tar, na lia e atei gia i torir u raranga teka e manana. A mamana pöata a torir e roron taatagi koruna bate tiamana te hakats hapara sil mera gilia u katuun i tar. Alia e tatei ngil noa hasegu tego korupakö menai e Sunahan alia bate luba nanei lia e Kristo, ba u Jiu te lueier a makum i tar, tega antunan lu pouts meraien e Sunahan tara maroro teka. Nonei temar ngil hapopo mera gien lia.
<range>
<range>
Nori u katunura i Israel, u Jiu, a hun katuun te hopö kapiin e Sunahan. E Sunahan e hahahu beraien u katuun i tanen, bate haröto nena a nikapan i tanen. Nonei e kato gono meraien a man rangan kits bate hala raneien a Lo i tanen. Na nonei e haröto raien tegi mar hatsunono menaien, bate hala raneien u raranga u mana i tanen.
U katuun pan tere Sunahan i kaia i gusura u tuburen. Na e Kristo has e butun katuun ia turu Jiu, e Kristo te pan talana tara mamanaka. E Sunahan e tatei kato hasasaale nen tara mamana pöata. U mana.
Kaba lia ema poegi u raranga u mana tere Sunahan e la papala. Emoa. Taraha, a palair u katunura i Israel ema katuun hamana hoboto uari i Israel.
Na ra ema tatei pei hase rei, “U katuun hoboto ti tuhanama tere Abraham nori u hatutubunei hamana i tanen.” E möa. Taraha, e Sunahan e rangaia tere Abraham i manasa me poeiena, “E Aisak a pien i tamölö, na hun katuun tena hatuhane nouen, nori a hun katuun hamana i tamölö.”
Alia e mar ranga uagu teka: a galapien tere Sunahan ema katuun peisa uari ti tuhanaia tere Abraham. E möa. A galapien hamana tere Sunahan nori te hamana ria turu raranga u mana tere Sunahan.
Taraha, e Sunahan e ranga hamana uu tere Abraham me poeiena, “A pöata te hake gula lia, tena la pouts guma lia romana, ba tahol i tamölö e Sara te ka menou a pien tson.”
Na tana ka has temar butu uu teka. E Robeka e pikeia u puna tara töa tson, e Aisak a tson i tanen, nonei e tuburara.
Na e Sunahan e ngilin hopö kap sile ii a töa pien tson tego kato menaien u ngilngil tere Sunahan, ba nonei e poeiena tere Robeka, “A pien a hamua e kui benou a hahuoluna a pien.” E Sunahan e mar ranga mam noa uu teka ba galapien tema posa noa rari, na tima kato haseien a ka niga na ka omi. Nonei e hopö kap merai a galapien u ngil peisa i tanen. E ma hopö kap meraien a markato i taren.
<range>
Ti mar koloto has menaien turu Buku u Göagono, “Alia e ngilegu e Jekop, kaba lia ema ngilegi e Iso.”
Gara gi mar ranga uu i me, e Sunahan ema matskö nei? E möa koru.
Taraha, e Sunahan e mar ranga has uu teka tere Mosis, “Turu ngilngil peisa noahas i tar ba lia te taatagi regu u katuun.”
E Sunahan ema hopö kap mera nei u katuun u ngilngil i taren na tara markato i taren. Nonei e hopö kap meranei u katuun a nihitaguhu peisa i tanen.
Na turu Buku u Göagono e Sunahan e rangaia tere King Pero me poeiena, “Alia u ha king sile ii lö tego haröto menai lia a nitagala i tar i matamölö, na tegi solosei menai a solor turu han hoboto i puta”
Hena, e markato uana teka, e Sunahan e taatagi sila rena u katuun na e kato hahihipus sila ranen tere nu ngil noahas ien.
Bora alö e tatei mar ranga uam teka, “Te markato uanen teka, e hana be Sunahan te poeiena ara ema niga merei a man markato a man omi te katoe rara? Esi te antunan hapiou nena a ka te ngilena e Sunahan?”
Emoa, alö a katuun tuun. Alö ema antunan mar ranga homi kopis uami tere Sunahan teka. A tabeli ema tatei mar ranga uanei teka tara katuun te kui nen, “Taraha koru balö temar kui menami lia teka?”
A katuun te kukuiena a tabeli e tatei kuie nen turu ngilngil peisa i tanen. Te ngil nen ba nonei te tatei kuiena a huol a mar tabeli tara töa makumun tsiktsiki: a töa a hihol i tanen e la seina na tabi a hihol i tanen e la putana.
Na e Sunahan e markato has uana iesana. A palair u katuun te kato homir, e hereri a tabeli a hihol i tanen te la putana. Ne Sunahan e ngilin hatara has nena a raharaha i tanen na nitagala i tanen. Kaba nonei e roron hahaloso haniga koruna tegi habirits pouts uaien i tanen, na nonei ema tatei sökana nei. E Sunahan e kato menei a ka teka tega taguhu meraien ra. Nonei e ngilin taatagi ranou ra bate hatei ranei ra a nikapan i tanen te kato hahaloso mam beraien ra.
<range>
Na ra noa has u katuun te ngö ramen turu Jiu na turu katuun tema Jiu ri.
Turu Buku tere propet Hosea e Sunahan e mar ranga uu teka: “U katuun tema katuun uari i tar, alia e ngö ragoien, ‘U katuun i tar.’ Na hun katuun tima taatagi railia, alia e ngö ragouien, ‘A matsomi i tar!’
Tara han ti hatei mam raien, ‘Alimiou ema katuun uami i tar,’ e Sunahan te töatöa nitöana ena ngö ranouien a galapien i tanen.”
Na e Aisaia a propet e ranga has ia tara tei Israel me poeiena: “U katunura i Israel e para koru hereri u kotolana, kaba a Tsunono e lupouts ranou a tsi topisa koru tara katuun.
A Tsunono ema hahaloso noi romana. Nonei e kits boroboro tune nou u rangan hahuna i tanen tara han i puta.”
Na e Aisaia e mar ranga has uu teka: “Sanena a Tsunono, te ka mena a mamana Nitagala, tema taatagi sil raira bate haniga nena tegi töatöa uu a palai, ara hoboto sanena i mate here rai u katunura i Sodom na i Gomora.”
Bora ime tegi mar ranga uu ra? U katuun tima Jiu ii na tima torohanan kato hamatskö ia i matana e Sunahan, kaba turu nihamana i taren be Sunahan e ngö raneien u katuun u matskö i tanen.
Na u katunura i Israel ti kukute a Lo bate katoeier a man toukui tara Lo, kaba e möa tego mala butu hamatskö uaien i matana e Sunahan.
Ga ha tima hamatskö naien? Taraha, nori ima katoeien tara maroro turu nihamana. E möa. Nori i kukute lasi a Lo bate poeier egi nigaia i matana e Sunahan. Bate pal ner e Kristo te here nei a hatu te tutu nena a katuun i maroro.
Ti mar koloto has menaien turu Buku u Göagono: “Tara. Alia e hake gou a hatu i Saion, a hatu te tutu ranoua u katuun. Ba u katuun te hamana ria romana i tanen tema tatei hamatsingolo raroien.”
A matsi hahatoulana, a torir e ngil hatagala koru rena u Jiu, balia e singo uagu tere Sunahan tegi habirits menai u katuun i tar u hakats i taren be Sunahan te lu pouts ranen.
Alia e atei silegu, nori e tagala sil koruer e Sunahan, kaba nori e peko ba ner a niatei hamana i tanen.
Nori ema atei sileri temar hamatskö sila mera nei e Sunahan u katuun i matanen, ba nori tema kukutie ri a maroro i tanen. Nori e torohanan kuteier a maroro peisa i taren.
Kaba e Kristo e hakapa a markato teka tara Lo. Na i romana u katuun hoboto te hamanar, nori te butun matskö ria i matana e Sunahan.
I manasa e Mosis e mar koloto uu teka turu katuun ti ngilin butu hamatsköia i matana e Sunahan tara Lo: “A katuun te katoena a mamanaka hoboto te ranga uana a man Lo, nonei te lue nou a nitöatöa.”
Kaba a markato a matskö te la nama tara nihamana e poeiena, “Alimiou goma poeiemi i torimilimiou, ‘Esi te la nou i Kolö, tsi esi te la nou tara han i puta iogana nitöa?’” U raranga teka ti kolotein i manasa e mar mouna uana teka: ara gima lu pouts mena mei e Kristo i Kolö, tsi ara gima lu pouts has mena meien tara han turu mate. E möa!
<range>
U Buku u Göagono e hatei ranei ra a ka teka: “U raranga tere Sunahan e ka hasukusuku koruna i tamilimiou. Alimiou e tatei ranga namen i rungu milimiou na e tatei hamana hase men i torimilimiou.” Na u raranga teka nonei u rangana tara nihamana te roron hatei nemulam.
E kato uana teka: te ranga hatei mia limiou i rungu milimiou te Tsunono uana e Iesu, na te hamanena a torimilimiou e Sunahan e hatakei poutsi e Iesu tara tou mate, be Sunahan te lu pouts ranou limiou.
Taraha, te hamana mia limiou i torimilimiou, be Sunahan te kato hamatskö rena limiou i matanen. Te ranga hatei namia limiou a ka te hamana uami limiou, be Sunahan te lu pouts ranou limiou.
U Buku u Göagono e poeiena, “A katuun te hamana uana i tanen ema antunan hamatsingole roi.”
Na ka teka e lauana turu katuun hoboto, u Jiu na u katuun tema Jiu ri. E Sunahan ema lu kaakata ranei u katuun. E möa. Nonei a Tsunono tara mamana mar katuun, na nonei e tangana nena a manka man niga i tanen turu katuun hoboto te singo uaier i tanen.
I koloto has naia turu Buku u Göagono, “A Tsunono e lu pouts ranou u katuun hoboto te singo uaier i tanen, ba nonei te Tsunono noa i taren.”
Kaba ime temar singo uamölö tara ka tema hamane milö? Na nori ema antunan hamane rien, taraha nori ima hengo noa naien. Na nori ema antunan hengo narien, taraha e möa ta katuun tega hatei raien u ranga. Kaba tega hala mam raien e Sunahan u katuun ba nori te hatei laner u ranga i tanen, ba u katuun te antunan hengo naren bate hamanar bate töan singo uaier i tanen. Ti mar koloto has menaien turu Buku u Göagono: “Ara e sasaala koru mera te tara mera rira u katuun te la merima u Bulungana u Niga!”
<range>
Kaba u katuun hoboto ema hanigeri u Bulungana u Niga. Taraha e Aisaia a propet i manasa e pei hasi, “O Tsunono, e möa ta katuun ta para tega hamani u ranga i tarara.”
U nihamana e la nama tara ka te hengoe rara, na ka te hengoe rara nonei u raranga tere Kristo. Ara e hengoera u ranga, bara te töan hamanara.
Na lia e rangata ragou limiou: a tei Israel ima hengo nai u ranga teka? E möa. Nori i hengo hakapa. Te pei hasena u Buku u Göagono: “U raranga tere Sunahan e la kalakala hoboto uu turu han i puta.”
Na lia e rangata leligu, nori a tei Israel ima atei ii? E möa. Nori i atei has, kaba nori ima kukute ii u raranga. E Mosis e kolotein a ka teka te ranga meraia e Sunahan u Jiu: “Alia e kato ragou limiou ba limiou te hiomi moua turu katuun tema Jiu ri, u katuun te ngö rami limiou u katuun u tutu, ba limiou te töan raharaha koru mou.”
Na e Aisaia a propet ema matout has ii me hatei nena u raranga tere Sunahan teka: “Alia u harötein a peisar turu katuun tema Jiu ri tima rangata nai lia. Na u katuun tima sake ii lia nori u katuun tina sabeiou lia.”
Kaba tara tei Israel alia e poeiegu, “Alia e kaloho nitöa ragu u katuun te raman hengo nariou lia bate hipus korur.”
Ba lia te rangatagu, e Sunahan e tori tsugari u katuun i tanen u Jiu? E möa koru. Alia has a toun Israel, a hatutubunei tere Abraham, a pala tere Bentsamen.
E Sunahan ema tori tsuga rai u katuun i tanen u Jiu. Nonei e hopö kap raiou lam i mam noa. Alimiou e atei silemiou u raranga turu Buku u Göagono tara pöata te ranga meia e Ilaitsa e Sunahan.
Nonei e ranga silir a tei Israel me poeiena, “O Tsunono, nori i atung hamatir u propet i tamölö bate rureier a man makumun haats i tamölö. Alia puku lasi a töa te kagu, na nori e ngilin atung hamate has nariou lia.”
Be Sunahan e ranga palisena e Ilaitsa me poeiena, “E möa. A 7,000 tara katuun i tar e kar tema hatsunoneri u kesa u liliahanei e Baal. Alia e taguhu ragouen.”
Na e kato has uana iesana i romana. A hun katuun te hopö kapiin e Sunahan e ka noana, taraha nonei e taatagi ranen.
Nonei ema hopö kap meraien ti kato haniga uaien. E möa. Nonei e hopö kap raien, taraha nonei e roron taatagi rena u katuun. Te kui beria u katuun e Sunahan be Sunahan te taatagi ranen, a ka teka ema ngöeri a nitaatagi. E möa.
Baha hamanasa? A tei Israel ima lue ii a ka ti ngileien. A matsi töa puku lasi turu katuun ti sabe a ka teka, u katuun te hopö kapir e Sunahan. Kaba a pal parpara koru a tori ren e kihil lasi.
Ti mar koloto noahas menaien turu Buku u Göagono: “E Sunahan e hala raien u namnamei tema tagala bala nei, u mata te tarana kaba ema tara hamana nei na u talinga te hengona kaba ema hengo hamana nei.”
Na e Devit a King e pei hasi i manasa: “Pöata te katoe roien a kannou te ngil korue ren, ba lö te kato homi mera mien a kannou, te kato uana a tanga na a kiou te hatongo kap nena a poum a hie. Alö go hahuna raien.
Hakuhil a mataren ba nori tema tatei tara roi, balö te kato hamuri tukul nitöa nem a muriren.”
Ba lia te rangata ragou limiou, u Jiu i rus be rus hakapa nitöar? E möa koru! E Sunahan e taguhir u katuun tema Jiu ri. Nonei e kato uu teka tego kato hahiomor merien u Jiu.
Na pöata ti kato homi ia u Jiu, be Sunahan e kato haniga rena a palair u katunura i puta. Te kato tala uanen teka, be Sunahan te hala nanou a nisasaala pan tara pala tema Jiu ri tara pöata te la pouts ruma romana u Jiu hoboto tere Sunahan.
Na lia e ranga gia i tamilimiou u katuun tema Jiu ri. Alia a aposol te hala mena lei e Sunahan i tamilimiou u katuun tema Jiu ri, na lia e ngil koruegu a toukui i tar.
Alia e kato silegu tegi hiomi uu katuun i tar, bate habirits pouts menari u hakats i taren tere Sunahan be Sunahan te lu pouts ranou a palai i taren.
Pöata te rama raia e Sunahan u Jiu, nonei e aroho uu tara palair u katunura i puta me kapiena ranen. Kaba tara pöata te lu pouts ranouen u Jiu, ba nori te here koru roi u katuun ti mate be töatöa poutsur.
Te hala naria a hamuna tere Sunahan, e here nei e Sunahan e teiena a huhua hoboto. Na te nigana a poloso turu ruei, ba man kala i tanen te niga hasir. Na e kato has uana iesana turu Jiu. U tuburen i manasa i pala uu tere Sunahan, na nori has e pala uariou tere Sunahan.
U Jiu e hereri u ruein olip u niga, na limiou u katuun tema Jiu mi e heremi u ruein olip u hie. E Sunahan e peko ban a palaina a kala turu ruei u niga, ba nonei e hasopena a man kala turu ruei u hie tara makum i taren. Na limiou u katuun tema Jiu mi e luemiou a manka man niga turu Jiura i manasa.
Möa tu saalaiam bate omi ramiou a pala ti peko ba here rai u kalan ruei. Alimiou goma pei mi alimiou e niga bala talamiou. Alimiou e heremi a kalan ruei tuun. Alimiou ema hauemi a polosona u ruei. E möa. A polosona u ruei te haua ranou limiou.
Kaba limiou e pei toume mou, “Aa, kaba a kala i peko sila nai tego lu mei lam a makum.”
E manana. Nori i peko ba merai tima hamana uaien. Kaba limiou e ka sila tuun mia turu nihamana. Bara! Ka haniga talaiam batema saalemi a peisamilimiou. E möa. Alimiou go matout iam.
Taraha, e Sunahan e luban a palaina a man kala turu ruei u niga, na nonei e luba has ranou limiou te markato uamou limiou ti markato uaien.
E Sunahan e taatagi rena u katuun, na nonei e hahuna has rena u katuun. Röto: nonei e hahuna rena a pala te kato homir, na nonei e taatagi has ranou limiou, tego haniga noahas uaiam limiou i tanen tara nihitaguhu i tanen i tamilimiou. Te möa nen, ba nonei te luba has ranou limiou.
Be Sunahan te haka pouts ranoua u Jiu tara makum a niga i taren tegi hamana lel uaien i tanen. Taraha, nonei e ka mena a nitagala tego haka pouts meraien.
Na limiou u katuun tema Jiu mi i ngats ba raia turu ruei u hie bate hasopo raria turu ruei u niga tema ruei uai i tamilimiou. Na u Jiu e hereri u ruei u niga. Na ema tutu koru nei tega haka pouts menai e Sunahan u Jiu tara makum a niga tika mam ien.
A matsi hahatoulana, alimiou goma pei mi alimiou e atei korumiou. Alia e ngilegu alimiou go atei sileiam u raranga u mana teka te mous i manasa: e kato uana teka, a nihihipus tara tei Israel ema ka nitöa noi romana. E möa. E antuna noa romana tara pöata te onoto noua u hihase turu katuun tema Jiu ri te pala uaier tere Sunahan.
Be Sunahan te töan lu pouts ranou a tei Israel hoboto. Ti mar koloto has menaien turu Buku u Göagono: “A katuun te taguhu ranou u katuun bate lu pouts ranen ena la nama romana i Saion. Nonei e luba nanou a man markato a man omi tara pala tere Jekop.”
Na e Sunahan e pei hasi, “U rangan hatangana tu kits gono meraien lia e butu hamana noua tara pöata te luba negoa lia a man markato a man omi i taren.”
U Jiu e hereri u pakö tere Sunahan, taraha nori e tori tsuga ba ner u Bulungana u Niga. Na ka teka e taguhu ranou limiou u katuun tema Jiu mi. Kaba e Sunahan e hopö kap noa hasir u tuburen. Nonei e hakats nena a ka teka bate taatagi has rena u Jiu.
Taraha, e Sunahan ema palise ii u hakats i tanen turu katuun te hopö kap raien na te kato hasasaala raien.
Alimiou uma hengoe mi e Sunahan i manasa, kaba i romana e Sunahan e taatagi ranou limiou, taraha u Jiu e lagi hengor.
Nori e lagi hengor i romana, bate markato uana teka, e Sunahan e taatagi pon ranouen romana temar taatagi mera neien limiou.
E Sunahan e poeiena u katuun hoboto e lagi hengor bate here nei a markato a omi e kits kap ranen. Te markato tala uanen teka ba nonei te taatagi rena u katuun hoboto.
A mamanaka hoboto tere Sunahan e pan koru ba ranou ra. A niatei na u hakats i tanen e pan saluhe koru nena a niatei na u hakats i tarara. E möa koru ta töa tega antunan sabi temar hakats sila uanen na temar mouna koru uana a markato i tanen.
Te mar ranga has uana u Buku u Göagono: “Esi te atei silena u hakats tara Tsunono? Esi te antunan hatei neien ta ka tego katoeien? E möa nitöa.”
Na u Buku u Göagono e pei hasena: “Esi te hala mamei a Tsunono ta ka bate poeiena a Tsunono ega paliseien? E möa nitöa tala.”
Taraha, e Sunahan e habutu a mamanaka hoboto na nonei peisa a mouna a mamanaka, na manka hoboto e ka uana i tanen. Ba ra te solosei nitöa tala nera e Sunahan. U mana.
A matsi hahatoulana, e Sunahan e taatagi koru ranoura. Na lia e ranga hataatagi mera goulimiou, alimiou go hala koru naiam a peisa milimiou bate here nei u haats u tötöa tere Sunahan bate herenei a ka a gogoso te haleri e Sunahan ba nonei te hanigeie nen. Nonei a maroro te tatei mar hatsunono sila mena milimiou e Sunahan.
Alimiou goma kukutiemi a markato tara han i puta teka. E möa. E Sunahan e ngilin hala ranei limiou u hakats u tsimus bate habiritsena a torimilimiou ba limiou te atei sile mou u ngil tere Sunahan bate hanigei men, a ka te nigana na ka te sasaala mena e Sunahan na ka te matskö nitöana.
E Sunahan e taatagi sileiou lia be hale nei lia a nikapan tara aposol. Na lia te ranga mera goulimiou hoboto a man tötöa, alimiou goma poeiemi alimiou e kapan miou. E möa. Hakats hamatskö naiam a peisa milimiou a man tötöa e antunana te mar hamana uami limiou, bate katoemiou a toukui te matsköna, taraha e Sunahan e hala hoboto raira a nihamana.
A peisana a katuun e ka mena a makum a parpara, na nori hoboto e ka mer a man toukui i taren.
Na e kato has uana iesana turu kristen. Ara e parpara ra kaba ra a töa hun katuun puku noahas te hamana uara tere Kristo. Ara a töa a hun katuun bara te hihitaguhira.
E Sunahan e hala raira a man tötöa a man nitagala tegi kato haniga menai ra a mamana mar toukui. Te haleia lö e Sunahan a nitagala tego lu menai lö u ranga hamatskö i tanen bate rararie men, ba lö te rarare hapopo namien te mar hamana uamölö.
Te haleia lö e Sunahan a nitagala tego taguhu menai lö a tai, balö te hitaguhu hasim. Te haleien lö a nitagala tego hihatuts uu lö, balö te hihatuts hasim.
Te ka memia lö a nitagala tego hatagala menai lö a nihamana tara palai, balö te kato hasemen. Te hitaguhu mia lö tara moni, alö a tatangana. Te tara kap ramia lö a palai, ba lö te hipakoko hanigam batema karousmi. Te taatagi sile mia lö a palai, balö te taguhu ramen bate sasaalam.
Alimiou go hiangilngil hamana iam ba tema gamo mi. Rama naiam a ka te omina bate pile kap namiou a ka te nigana.
Hiangilngil iam te kato uar a man hahatoulana hamana. Na limiou go hapaneiam a tai i tamilimiou.
Alimiou go kui hatagala iam batema karousmi. A torimilimiou ega sasaala koru te kui bemi limiou a Tsunono.
A ka te hamana sile milimiou e tatei hasasaala ranou limiou. Te butuna u tori tiama, ba limiou te tuatamimiou. Alimiou go singo nitöa uaiam tere Sunahan.
Alimiou go hala has rami a palair u kristen a manka i tamilimiou, bate lu has merami u katuun i luma i tamilimiou.
Kato haniga raiam u katuun te kato homi rariou limiou, ne möa tu ranga hohomir, singo be ramia tere Sunahan ega taguhu raien.
Sasaala gono me raiam a pala te sasaalar, bate tabe gono has meramiou a pala te taber.
Kaka haniga gono meraiam u katuun, möa tu hapanpan iam. Kaka haniga gono meraiam u katuun papala, ba tema pei mi alimiou lahas te ka memiou a niatei.
Te kato homina a katuun i tamölö, möa tu palisi. Kato sil a markato a niga te hanigeier u katuun hoboto.
Torohana hatagala sil tego ka haniga koru merai lö u katuun hoboto.
A matsomi, e möa koru tego hipou uaiam limiou. Nonei a ka peisa tere Sunahan. Taraha, i koloto naia turu Buku u Göagono te pei menai e Sunahan, “Alia te hipou gou. Alia te palise gou a markato a omi.”
Na u Buku u Göagono e pei hasena: “Te besna a katuun te rarahe noulö, balö te hanoue men. Na te makana a katuun te rarahe noulö, balö te haue men. Te markato uamoulö teka, balö te kato hamatsingole men.”
A markato a omi ema tatei tagala saluhe ranei limiou. E möa. Alimiou go tagala saluhe naiam a markato a omi te haröto menami lö a markato a niga.
U katuun hoboto egi kukuti a gamman. Taraha, e möa ta töa ta gamman tega butu peisa. E Sunahan te hatuol a gamman hoboto me hala raneien a nitagala.
Na katuun te hipus nena a gamman nonei e hipus has nena a ka te hatuoli e Sunahan. Na katuun te markato uana teka e hahune riou.
Taraha, u katuun tara gamman ema kato hamatout rari u katuun te kato hanigar. E möa. Nori e kato hamatout raier u katuun te kato homir. Alö go kato haniga balö tema tatei matoutemi a katuun tara gamman, ba nonei te haniga hase noulö.
Taraha, nonei e here nei a katunun kui tere Sunahan bate ka silena tego taguhu menaien lö. Kaba te kato homi mialö, balö te tatei matoute men, taraha nonei e ka mena a nitagala tego hahuna menaien a katuun. Nonei a katunun kui tere Sunahan na nonei e hahuna rena u katuun te kato homir bate kato haraharaher e Sunahan.
Na limiou ego kukute mia tara gamman, taraha alimiou e atei silemiou a ka te nigana, na e atei sil hasemiou e Sunahan e raharaha rena u katuun te kato homir.
Nonei a ka te hol sile milimiou a takis, taraha u katuun tara gamman e kui beier e Sunahan te katoe rien a toukui i taren.
Alimiou go hala naiam a mamana takis turu katuun te lulueier a takis. Na limiou go hapan has raiam u katuun te panir bate solosei ramen.
Hakapeiam a man haroho hoboto i tamilimiou, kaba ma hakapemi a markato te hiangilngil uaier. Te ngile mia limiou a tana katuun, alimiou e katoe miou a ka te kato silena a Lo tere Sunahan.
U raranga u kapan te poeiena, “Alö go ngil koru menai a tana katuun temar ngil has mena milö a peisamölö.” U raranga teka nonei a mouna u raranga te poeiena, “Alö goma tsikolo ii. Alö goma hihipöli ii. Alö goma kop ii. Alö goma tortor sile ii a ka tara tana katuun.” Na a markato tego ngil menai lö a tai e mouna has uana tara palaina u raranga.
Te ngil menami limiou a tana katuun, alimiou ema kato homie mien. Na markato turu ngilngil nonei a mouna a ka te kato silena a Lo tere Sunahan.
A hapalana a ka teka, alimiou e atei silemiou a mar pöata teka. Möa tu sohoiam, a pöata te lu pouts ranoa ra e Sunahan e sukusuku nena a pöata ti hamana tania iara tere Kristo.
A pöata a omi teka te here nei a bong e katsin kapana, na pöatan pepeito kap tara nitsunono tere Kristo te here nei a lan e sukusukuna. Aragi hanöa a markato a omi te ka uana turu kuhil bate katoera a markato a niga te ka uana turu ualesala.
Aragi kato hamatskö, te kato uaria u katuun tara lan. Aragi ma kukutiei a markato te kato homi ria u katuun tara pati na te spak uar na te tsikolo uar na te hakats homi uar na te raharaha uar na te hiomi uar. E möa.
Alimiou go katoeiam a markato tere Iesu Kristo a Tsunono. Alimiou ema tatei kukute lenemi u ngil turu tuenrei i tamilimiou.
Alimiou go las ramuma u katuun a nihamana i taren tema pan bala nei. Kaba möa tu hia raharaha gono meraiam te ka merien u nihamana te halhalina.
A palaira u katuun e atein nouer a mamana kannou, kaba katuun u nihamana i tanen tema tagala nei e atein nou tuun nena u pelö.
U katuun te tatei nouer a mamanaka ema tatei ranga sil rari u katuun te agonor, na u katuun tema nonou bala ri egima ranga sil has rai u katuun te nonou palar. Taraha, e Sunahan e haniga hase nen.
Alö a saha mar katuun koru balö te ranga silemou a katunun kui tara tana katuun? A katunun hakui peisa i tanen te tatei poeiena, e kui hanigana tsi e kui homina. Na nonei e kato haniga nou, taraha a Tsunono e antunan taguhe nen.
A taina katuun e tatei poeiena a palaina u lan e panir na palaina u lan e möa. Na taina katuun e tatei poeiena, a man lan hoboto e kato uana iesana. Bara. A man tötöa a man katuun egi atei haniga sil temar hakats uaren.
U katuun te poeier u töa u lan e kapanina e ngilin hapan berien a Tsunono. Na u katuun te nour e nou meri a mamana kannou tega solosei mena neien a Tsunono, taraha nori e haniga has uar tara Tsunono. Na katuun te agonona e ngilin hapan hasena a Tsunono, ba nonei te haniga has uana tere Sunahan.
Ara ema töatöa sila ria turu ngil i tarara, e möa. Na ra ema mate has meroi u ngil i tarara. E möa.
Ara e töatöa silera tegi kato hasasaala mei a Tsunono. Na nimate has i tarara, a ka peisa noahas tara Tsunono. Te töatöa ria ra tsi te mate ria ra, ara u katuun tara Tsunono.
Taraha, e Kristo e mate me töatöa pouts silena tego Tsunono uen turu katuun te töatöar na turu katuun ti mate.
Aha te ranga sil memilö e toulamölö tsi e hahinamölö? Aha te tara puta sile milö e toulamölö tsi e hahinamölö? Taraha ara hoboto ena tuol roua i matana e Sunahan.
I koloto has naia turu Buku u Göagono ba Tsunono e poeiena: “U mana koru alia e hatei ragou limiou, u katuun hoboto e hatukun roua i matar. U katuun hoboto e hatsunone riou romana lia ba nori te poe riou alia lasi a töa e Sunahan.”
Ba ra hoboto a man tötöa te hahatei roi e Sunahan a mouna a man markato ti katoeia ra i puta.
Ara gima ranga sil lele ii a taina katuun tara markato i tanen. Kaba ragi hanöa nitöani te ranga sil menarira a taina katuun bara te kato homi raren turu hakats na tara markato i taren.
Alia e atei silegu na e Iesu a Tsunono e haröte ii lia a ka te markato uana teka, e möa ta ka i tanen peisa ega omi. Kaba te poeiena a katuun e omina ba ka teka te omi hasna i tanen.
Te omi silana a hahatoulana i tamölö tara ka te noue mölö, e hatei nena alö ema ngil hamane mien. Taraha, nonei e kukutiena a markato i tamölö bate kato homiena a torinen. Kaba e Kristo e mate sil hasi a hahatoulana i tamölö. Tara kap haniga talein a ka te noue mölö. Nonei e namots kukutiena a markato i tamölö bate kato homi hasena a peisanen.
U katuun e namots ranga homi ner a markato te nigana i mata mölö.
Taraha, a Nipepeito tere Sunahan ema kannou nei na ema kaan ua nei. E möa. A Nipepeito tere Sunahan a mouna a markato a matskö i matana e Sunahan na masalohana na nisasaala te hala ranei ra u Namnamei u Göagono.
Na katuun te kui beiena e Kristo tara markato teka, e Sunahan na u katuun has e hanige ren.
Na ragi kute sil korui a markato te hagumena a niniganiga na te hatakei hanigeiena a katuun na te hagum haniga rena ra hoboto.
Alö goma kato homiei a toukui tere Sunahan te ngilin nou mena milö a mamana kannou. E niga hasina te nou menari a mamana kannou, kaba e omina te nouena a katuun a töa ka bate kato homiena u hakats tara palair u kristen te poeier e omina.
E nigana te raman nou mena milö u benö na te raman ua mena milö u uain na tema ngilin kato memilö ta ka te kato homie nou u hakats tara hahatoulana i tamölö.
A nihamana te ka memölö emu ka lö peisa i matana e Sunahan. Pöata te katoe mia lö a ka te pei milö e nigana ba torimölö tema pei nei e omina, alö e sasaala mou.
Kaba te hula hakats mia lö te noue mia lö a ka, alö e kato homi hamanasam, taraha alö ema hamanemi tega niga uen. A saha ka te katoe mölö tema la na meia tara nihamana, nonei a markato a omi.
Ara te atei haniga silera u hihatuts tere Sunahan ega taguhir a pala tema atei hanigari. Ara gima hakats sile ii tegi sasaala peisa uu ra. E möa.
Ara a man tötöa gi kato hasasaaler a man hahatoulana i tarara ba ra te taguhu raren bate hatagala raren.
Taraha, e Kristo has ema kato sile ii tega hasasaala peisa menaien a peisanen. E möa. Ti mar koloto has menaien turu Buku u Göagono te poeiena, “U ranga u omi turu katuun ti ranga homi na ioulö e rus uanama i tar.” Na ka teka e butu hamanaia tere Kristo.
A mamanaka ti koloto naia turu Buku u Göagono i koloto sile ii tega hatuts meraien ra na tega hala meraien ra u rangan hitaguhu ba ra te hahalosera a manka man niga tere Sunahan bate hamana sile ren.
E Sunahan te tuol hatagala nitöana na te hatagala nitöa ranoura ega hala rai limiou a masalohana bate kukutemiou a markato tere Iesu Kristo.
Te markato uanen teka ba limiou hoboto te tatei soloseie miou e Sunahan, e Tamana a Tsunono i tarara e Iesu Kristo.
Hianiganigaiam, temar haniga has merai e Kristo alimiou, ba markato teka te soloseie nou e Sunahan.
Alia e hatei ragou limiou, e Kristo e butun katunun kuia turu Jiu, taraha nonei e ngilin harötein e Sunahan e kato hatagali u ranga hamana te hala naien turu tubur u Jiu bate butu hamanana, na e ngil hasi u katuun tema Jiu ri egi solosei meien a nihitaguhu i tanen. Ti koloto has menaien turu Buku u Göagono: “Alia e habulungana nagoua lö, o Sunahan, i gusur u katuun tema Jiu ri, bate köma hasasaale goulö.”
<range>
Na u Buku u Göagono e pei hasena: “Alimiou u katuun tema Jiu mi go sasaala gono meiam a pala tere Sunahan!”
Na ti koloto lel has menaien: “U katuun hoboto tema Jiu ri egi solosei a Tsunono. U katuun hoboto gi söata sei koru a solonen.”
Na e Aisaia a propet e pei hasi: “A töa hatutubunei tere Jesi e la nama romana. Nonei e söata sei sile roi romana tega tsunono meraien u katuun tema Jiu ri. Ba nori te hamane rouen.”
E Sunahan e tatei hala ranei ra u raranga hamana tegi hamana sil menaien ra. Nonei e tatei kato hasasaala ranou limiou bate hala ranei limiou a masalohana te hamana uami limiou i tanen. Ba u Namnamei i tanen te hala ranoui limiou a nitagala tego hamana nitöa uamia limiou turu raranga hamana i tanen.
A matsi hahatoulana, alia e hamanegu alimiou u katuun u niga koru ba limiou te ka memiou a niatei te antunan hatuts pouts memi limiou a peisamiou.
Kaba turu pas teka alia e ranga hatagala noa has negu a palaina manka tego hatakei menai u hakats i tamilimiou. Alia ema matout megi e Sunahan e hale ii lia a nitsunono tego katunun kui uu lia tere Iesu Kristo bate kui silegu u katuun tema Jiu ri. Alia e katoegu a toukui turu pris bate rarariegu u Bulungana u Niga tere Sunahan. Alia e kato silegi a ka teka u Namnamei u Göagono e tatei kato haniga rena u katuun tema Jiu ri i matana e Sunahan, be Sunahan te lu ranen.
<range>
Alia e sasaala koru megu a toukui i tar, taraha alia e kato begien e Sunahan tara nitagala tere Iesu Kristo.
Alia ema hatei nagi a palaina toukui i tar, kaba lia ema matoutin hatei nagi a toukui te kato sila naia e Kristo i tar, tegi taguhu merai u katuun tema Jiu ri bate hengoeier e Sunahan. A toukui teka alia u kato meien u raranga na markato a niga, na u mirakol, na nitagala turu Namnamei tere Sunahan. Alia u taniaia i Jerusalem me la nitöa uagu i Ilirikum tu hatei lala naia lia a man ranga hoboto turu Bulungana u Niga tere Kristo.
<range>
I manasa na te antunana i romana, alia e ngilin rarariegu u Bulungana u Niga turu han tima hengo noa nai e Kristo. Taraha, alia e namots hapona gia tara toukui te hatania a tana katuun tere Sunahan.
Kaba ti mar koloto noahas menaien turu Buku u Göagono: “U katuun tima hengo noa nai u bulungana i tanen ena tara marei riou. Na u katuun tima hengo naien ena atei sile rouen.”
Nonei a ka tuma antunan na tara merai lia limiou.
Kaba lia u hakapeia a toukui i tar tara man han teka, na lia e ngilin na tara hamanasa ragou limiou, taraha alia u solon hahaloso tego na tara merai limiou.
Na lia e ngilin tara ragou limiou bate töan la sokö uagu i Spein. Na te kapa talana u ngil tego ka hoboto gono merai lia limiou, ba limiou te taguhe moulia te la uagu lia i Spein.
Kaba lia e mam bua gou i Jerusalem batena taguhu regu a pala tere Sunahan.
Taraha, a hun katuun tere Kristo i Masedonia na i Gris e hala naier u moni tegina taguhu merai u katuun tere Kristo i Jerusalem ti möa ta ka.
Nori e kato merien u ngil peisa i taren. Na e niga hasina te kato uaren teka. Taraha, u Jiu i halan a manka a man niga tere Sunahan turu katuun tema Jiu ri, ne niga hasina te taguhu has mera raien u Jiu a manka man niga i taren i puta.
Alia ena hala bura goien a moni hoboto ti gono menai i taren, balia tena töan tara ragou limiou te la goua lia i Spein.
Tena tara ragoua lia limiou, alia e atei silegu alia e la megou a kaan hasasaala tere Kristo te kato hasasaala koru ranou limiou.
A matsi hahatoulana, alimiou e ka uamiou tere Iesu Kristo a Tsunono i tarara, na u Namnamei i tanen e hatei raira tegi hiangilngil uu ra. Na lia e ranga hatagala meragou limiou, alimiou go singo taguhe moulia tara ka te singo sil hase gulia. E markato uana teka, alimiou go singo hatagala uaiam tere Sunahan bate taguhe noulia.
Singo sileiam tegima kato homi menai lia u katuun i Judia te hahamanar, na tegi haniga menai u katuun tere Sunahan i Jerusalem a monin hitaguhu teka te söata mena goi lia i taren.
Te haniga noa e Sunahan, balia tena butu megoua a nisasaala pan i tamilimiou, ba ra te sasaala hobotora.
E Sunahan te hala ranei ra a masalohana e tatei ka gono mera noulimiou hoboto. U mana.
Alia e ngilegu alimiou go hanigeiam e Poebe te butu noen romana i tamilimiou. Nonei a hahahinana i tarara tara pala tere Kristo na e kui beiena u katuun tere Kristo i Senkria.
Lu menami a tahol teka i tamilimiou, taraha nonei e pala uana tara Tsunono. E nigana te markato uaier u katuun tere Sunahan teka. Na limiou e tatei taguhe men tara saha ka te ngile nen. Taraha, nonei e taguhe ioulia na katuun a parpara.
Alia e haniga uagu tere Priska na tson i tanen e Akuila. Nori na lia, alam u kui hoboto uu tere Iesu Kristo.
A tsitabubu koru ba nori te atung hamate sil rari ti taguhu menaien lia. Alia e haniga koru uagu i taren, na pala hoboto tema Jiu ri e haniga has uaier i taren.
Batena hala has namou a niniganiga i tar turu kristen te roron hagum hoboto ria tara luma i taren. A niniganiga has i tar tere Epinitus a tsomi koru i tar. Nonei a katuun tutuun tara provins i Eisia te hamana uu tere Kristo.
A niniganiga has i tar tere Maria, te kui hatagalaia i gusumilimiou.
Na hala has namou u hanhaniga i tar tere Andronikus mere Junias, nori a hun katuun i tar ti ka gono meia lia tara karabus. U aposol e atei sil haniga raren, na nori i hamana mam naia lia tere Kristo.
Na niniganiga has i tar tere Amplietas te ngil korue gulia te pala uanen tara Tsunono.
Haniga be hase mou lia tere Erbanus te kui gono meraiou ra tere Kristo, na e Steikis has, a tsomi i tar.
Na hala has naiam u hanhaniga i tar tere Apelis. U katuun e atei siler te kukute haniga menaien e Kristo. Haniga has raiam a pinaposa tere Aristabiulas.
Na a niniganiga has tere Herodian a töa han i tar, na pinaposa tere Narsisas te pala has uaier tara Tsunono.
Na lia e haniga has uagu tere Traipina mere Traiposa, te kukui ber a Tsunono, na tere Pesis a tsomi i tar te kui hapara koru has bei a Tsunono.
Hala has naiam u haniga tere Rupas, a tsomi koru tara Tsunono, na tere tsinanen has te kato here nai lia a pien i tanen.
Na haniga has raiam ere Asingkritus mere Pligan ne Hermis ne Patrobas ne Hermas na palair u kristen has te ka gono mera ren.
Na haniga has mia tere Pilalogas mere Julia ne Nirias mere hahinanen ne Olimpas na u kristen hoboto te ka gono mera ren.
Haniga has raiam a man tötöa i tamilimiou. A man hun katuun hoboto te hatsunoner e Kristo e hala has naier u hanhaniga i taren.
A matsi hahatoulana, alia e ranga hatagala mera goulimiou, hanei sil raiam u katuun te roron lu kata rer u katuun ba nori tema hamana hanigari. Nori ema hanigeri u hihatuts tu luema limiou i tamulam, möa tu hasukusuku mia i taren.
Taraha, nori u katuun teka ema kui beri a Tsunono i tarara e Kristo. E möa. Nori e kui siler u ngilngilina i puta i taren. Nori e roron angoso rer u katuun bate gamo rer u katuun tema atei sileri a ka tema mana nei.
U katuun hoboto e atei siler alimiou e hengoe miou u Bulungana u Niga, na lia e sasaala koru mera goulimiou. Kaba lia e kato silegu alimiou go atei sil hanigeiam a markato a niga bate tutu ba namiou a markato a omi.
E Sunahan tara masalohana e tö mismisase noua e Satan i kopina pitapitana mou milimiou. A nihitaguhu tara Tsunono i tarara e Iesu Kristo e tatei ka gono mera noulimiou.
E Timoti a katuun te kukui gono megu lia e hala ranei limiou a niniganiga i tanen. Na e Lusius ne Jeson ne Sosipater has, nori a hun katuun i tar, e hala has ner u hanhaniga i taren i tamilimiou.
Alia e Tesias, alia te koloto negu u raranga tere Pol na te pala gono mera gou limiou tara Tsunono, e hala has ragi limiou a niniganiga i tar.
Na e Gaius has, a luma i tanen te ka gia lia na te roron lotu has ria, e hala has nena a niniganiga i tanen i tamilimiou. E Irastas a kuskus tara gamman tara taun teka na hahatoulana i tarara e Kuortus, nori e hala hoboto has ner a niniganiga i tamilimiou. A nihitaguhu tara Tsunono i tarara e Iesu Kristo e tatei ka gono mera noulimiou hoboto. U mana.
<range>
Aragi solosei e Sunahan! Nonei te antunan hatagalena u nihamana i tamilimiou ba limiou te hamana mia i tanen, te hengo mena milimiou u Bulungana u Niga te rararie gulia, na turu raranga te hatei nena e Iesu Kristo. Nonei u raranga teka e solon mous i manasa.
Kaba i romana e butu halesalana i matar u katuun. Na u raranga ti kolotein u propet e halakasi a nimana tere Sunahan, a Sunahan te ka nitöana. E Sunahan e hakei u raranga u tagala tegi habulungana menai u raranga teka turu katuun hoboto, ba nori te tatei hamana ria i tanen bate hengo hase ren.
Aragi solosei nitöani e Sunahan nonei lasi a töa te atei silena a mamanaka hoboto. Nonei e tatei lu sila nena a solo pan tara toukui pan te katoe e Iesu Kristo. U mana. Alia e Pol
Alia e Pol, e Sunahan e ngil sile ii lia tegomi kui mei lia a toukui tere Iesu Kristo. Alam mere Sostenis e toularara e koloto menami u pas teka turu katuun tere Sunahan i Korin te kato hagöagono sila raia tere Iesu Kristo. E Sunahan e ngö sil rai limiou tego katuun uaiam limiou i tanen timar ngö has merai u katuun te hamana ria tere Iesu Kristo tara mamana makum, te hatsunoner e Iesu Kristo, a Tsunono i tarara na i taren has.
<range>
A nikalala na masalohana tere Sunahan e Tamarara, na Tsunono e Iesu Kristo e tatei kagono me ranou limiou.
Alia e roron haniga nitöa bera goulimiou tere Sunahan, turu mamana u hitaguhu te hala raien limiou te hamana ua milimiou tere Iesu Kristo,
tara mar maroro te habulungana mena milimiou u raranga tere Sunahan, na temar atei sil menari a niatei tere Sunahan na man raranga i tanen.
A niatei ti hala rai lam alimiou e hatei nena te mana uana u raranga tere Iesu Kristo i gusu milimiou.
Na limiou ema makmakum nami ta töa ta ka ta niga tere Sunahan te hahaloso mena milimiou a pöata te butu lel nama romana a Tsunono i tarara e Iesu Kristo.
Nonei e kato hatagala ranou limiou, bate hamana hatagala mia i tanen ba limiou tema kame moi ta töa ta ka ta omi i tamilimiou tara pöata temi tuol moua limiou i mata nen.
E Sunahan e hamanena a ka te katoe nouen ba nonei te pakoko ranou limiou, u katuun te kagono mer a pien Tson i tanen e Iesu Kristo a Tsunono i tarara.
Alia e ranga hatagala koru meragou limiou tara solona a Tsunono i tarara e Iesu Kristo, alimiou go haniga hobotoiam batema kats kilkile mi a peisa milimiou. Alimiou go kagono hobotoiam, bate ka memiou u töa puku u hakats na u ngil.
Taraha, a matsi toular, a palair u katuun tere Kloi i hate ii lia, alimiou ema hiakaka haniga mi.
Alia e mar ranga uagu teka taraha, a man tötöa i tamilimiou e poeier, “Alia e kukutiegu e Pol,” na palai e poeier “Alia e kukutiegu e Apolos,” tsi “Alia e kukutiegu e Pita,” tsi “Alia e kukutiegu e Kristo.”
E Kristo i lu kaakati? Gesi te mate sil raiou limiou tara kuruse? Alia e Pol? E möa! Ga limiou u habaptais mia tara solona e Pol? E möa koru!
Alia e haniga uagu tere Sunahan alia uma baptaise ii ta töa i tamilimiou. Alia u baptais puku lasir ere Krispus mere Gaius.
Na e möa ta töa tega tatei pei, alimiou i baptais raia tara solor.
(Aa, alia u baptais hasi e Stepanas na u katuun i tanen. Kaba alia ema hakats lel nagi tego baptais mei lia ta tabina ta katuun.)
E Kristo ema hala sile mei lia tegomi baptais merai lia u katuun. E möa. Nonei e hala sile mei lia tegomi hahatei menai lia u Bulungana u Niga. Kaba ema mar niatei uanei temar atei uana a katuun, taraha a kuruse tere Kristo e namots lubanari a nitagala i tanen.
Pöata te rarare ria ra te mate uu e Kristo tara kuruse, ba u katuun te ka ria tara maroro te la hatutuna te poeier u raranga i tarara e tutuna. Kaba u katuun te lu pouts raiena e Sunahan e atei siler nonei u töa puku noa lasi u raranga teka te ka mena a nitagala tere Sunahan.
E Sunahan e ranga hasna turu Buku u Göagono bate poeiena: “Alia e kato homie gou a niatei turu katuun u atei. Na lia e kato hatutu ragou u katuun te poeier nori e atei siler a mamanaka.”
Esi nonei a katuun a atei? Na esi nonei a katununa turu buku? Na esi nonei a katuun a ateina tara Lo tere Mosis? Nori hoboto ema pan ria i matana e Sunahan. E Sunahan e hatei hakapein a niateina tara han i puta, a ka papala koru.
Tara niatei i tanen e Sunahan e hatu kapiin a maroro turu katuun te torohanan atei sile ren tara niatei peisa i taren. Kaba nonei e lu pouts rena u katuun te hamana uar i tanen tara pöata te hengoe rien u raranga i tamulam, te ngöeri u katuun, u raranga u tutu.
Kaba u Jiu e ngilin tarer tu mirakol, na u katunura i Grik e sakeier ta niatei.
Kaba lam e hihatuts nem te mate uu e Kristo tara kuruse. U Jiu ema hanigeri u hihatuts teka, na u katuun tema Jiu ri e poeier, e tutuna.
Kaba u katuun te ngöri e Sunahan, u Jiu na u katuun tema Jiu ri, nori e ngiler u hihatuts teka. E haröto nena e Kristo nonei a nitagala tere Sunahan na niatei has tere Sunahan.
A ka te ngöeri “a nitutu tere Sunahan” e pan bala koru nena a niatei turu katuun. Na ka te ngöeri “a nipata tere Sunahan” e pan bala koru nena a nitagala turu katuun.
A matsi toular te ngöri e Sunahan, hakats pouts naiam a peisa milimiou. I matar u katunura i puta, ema para nei ti ka mei a niatei, na ema para nei ti ka mei a nitagala, tsi a solo pan.
Kaba u katuun te ngö rari u tutu, e Sunahan e hopö kap sil raien tego hamatsingolo meraien u katuun u atei. Na u katuun te ngö rari u pinolasa, e Sunahan e hopö kap sil raien tego hamatsingolo meraien u katuun u tagala.
E Sunahan e hopö kapir u katuun te sigala raier na te omi raier na te ngörari u katuun papala. Taraha, nonei e ngilin haka puta raiena a manka te haka seier u katunura i puta.
Te kato uanen teka e möa nou ta töa tego tatei soloseia a peisanen i matana e Sunahan.
Tere Sunahan lahas bara te ka ria tere Iesu Kristo, na nonei e habutu sileien tego hala meraien ra a niatei. E Kristo nonei te sakahis raioura bara te katuun uara tere Sunahan. Nonei lasi a maroro a matskö na nonei te kato hagöagono raioura bara te katuun uara tere Sunahan.
Na i koloto hasiin, “Esi te ngilin soloseiena ta ka e tatei soloseiena a Tsunono.”
Tara pöata tu lama lia i tamilimiou, a matsi hahatoulana, alia uma la memei u raranga u mola tsi u mar raranga tara katuun a atei temi habulungana naia lia u raranga tere Sunahan. E möa.
Alia uma ngilin ranga nai ta taina ta ka kaba lia u ngilin hatagali e Iesu Kristo i gusumilimiou na saha ka te mate sileien tara kuruse.
Na pöata tu kaia lia i tamilimiou, alia uma tagala ii na lia u toltololo mei a nimatout.
A man raranga na man hihatuts i tar ema tagala ii tego tuke menaien a katuun. E möa. U raranga i tar e harötein a nitagala turu Namnamei tere Sunahan.
A ka teka i kato sila naia alimiou goma hamana mia tara niatei turu katuun, kaba limiou go hamana mia tara nitagala tere Sunahan.
Alia e ranga noa has megu a niatei turu katuun te atei siler a markato tere Sunahan. Kaba ema niatei uanei tara han i puta teka tsi tara pal kapanira i puta te taia riou romana. E möa.
Kaba a niatei te ranga nemu lam nonei a niatei tere Sunahan te mous i manasa. Na a niniganiga tere Sunahan e haka beraien ra i mamuna te taniaia a pöata.
U tsunono panira i puta ima atei sile ii a manka teka. Sanena nori ti atei sileien, ba nori tema antunan nila nari a Tsunono Pan i tarara tara kuruse.
U Buku u Göagono e mar ranga uana teka: “A ka ti namala tare ii u katuun na tima hengo naien na tima hakats has naien, nonei a ka te kato hahaloso berai e Sunahan u katuun ti ngileien.”
A mamanaka teka e Sunahan e haröto sila raien ra turu Namnamei i tanen. Taraha u Namnamei e tara sabiena a mamanaka tara mamana makum na e tara sabe hasena a mouna a manka tere Sunahan te mousuna.
Esi i gusuna u katuun te atei silena temar hakats uana a katuun? U namnamei peisa lasi tara katuun te atei silena u hakats i tanen. Na e markato has uana iesana tere Sunahan. U Namnamei peisa has tere Sunahan te atei silena u hakats tere Sunahan.
Ara ima lue ii u namnamei tara han i puta teka. E möa. Ara i lui u Namnamei te lama tere Sunahan tegi tatei atei sil menai ra a manka te hala raira e Sunahan.
Ba lam tema ranga nami u raranga tara niatei turu katuun tuun. E möa. Alam e ranga nem u raranga te hatuts railam u Namnamei tere Sunahan bate hatarare nem a manka tere Sunahan turu katuun te ka mer u Namnamei tere Sunahan.
A katuun tema ka menei u Namnamei tere Sunahan ema tatei lue nei a manka te hala nena u Namnamei tere Sunahan. Turu hakats tara katuun teka, a manka tere Sunahan e here nei a manka man tutu. Nonei a katuun ema antunan atei sile neien, taraha u Namnamei lasi tere Sunahan te antunan haröto nena a mouna a manka teka.
A katuun te ka mena u Namnamei tere Sunahan e antunan sabiena a mouna a mamanaka, kaba tana mar katuun ema antunan atei haniga sile neien.
U Buku u Göagono e mar ranga has uana teka: “Esi te atei silena u hakats tara Tsunono? E möa. Esi te antunan hatutse neien ta ka? E möa koru.” Kaba ara e ka mera u hakats tere Kristo.
A matsi hahatoulana, alia uma antunan ranga uai i tamilimiou temar ranga uagu lia turu katuun te kukutier u Namnamei tere Sunahan. Alia u ranga uu i tamilimiou te tatei ranga uagu lia turu katuun te ka las mer u hakatsina i puta.
Alia u haua railimiou u ramununa tara sus, ema kannou a tiama nei. Taraha, alimiou uma antunan nou noe mi a kannou a tagala. I romana noahas alimiou ema antuna noahas mi.
Taraha, alimiou e ka here noahas mi u katunura i puta. Alimiou e hiomor miou na e hia o omi miou na e hiangenngena hasmiou. A markato teka e haröto nena alimiou e ka noa las mia tara markatona i puta.
Taraha, te pei a töa i tamilimiou, “Alia e kukuteiegu e Pol” na tabi e poeiena, “Alia e kukuteiegu e Apolos,” alimiou e kato here rami u katunura i puta.
Ere Apolos mere Pol, u saha u mar katuun? Alam u katunun kui tuun tere Sunahan tu hatuts railimiou tego hamana uaiam limiou i tanen. Alam a man tötöa e katoeiem a man toukui te hala railam e Sunahan.
Alia u lebi a kannou be Apolos tena haramun ranen. Kaba e Sunahan lasi a töa te katoeiena a kannou bate pusuku hanigana.
A katuun te halebana, na katuun te haramununa ema pan ri. Kaba e Sunahan lasi a töa te panina, taraha nonei te taguhena a mamanaka bate pan haniga susulur.
A katuun te halebana na katuun te haramununa e kuieier a töa puku a toukui. E Sunahan e hol ranoien a man tötöa, e antunana timar kui hapopo uaien.
Alam u katunun kui hoboto tere Sunahan. Alimiou a kui i tanen na luma has i tanen.
Tara nitagala tere Sunahan te haleien lia, nonei e hale ii lia a niatei tego kui mei lia a luma a niga, na lia u haka hakapi u pos simen tara luma. Kaba a taina katuun te kuienou a luma ieluna u pos simen. A man tötöa man katunun kui teka egi harare haniga koruni temar kui menaroien a luma.
Taraha, e Sunahan e haka hakapi e Iesu Kristo, nonei puku lahas a pos simen, na e möa lel ta taina ta pos simen tegi tatei hagumeiou.
U katuun e tatei kuieri u luma i taren a goul tsi a silva na u hatu u niga, na u timba na u rue ti sis tuni na uotoho.
Taraha, turu Lan Pan tere Kristo, ba toukui turu katuun hoboto te haröto naria romana turu ualesala. U tula te haröto nanou a toukui turu katuun hoboto, na u tula noahas te torohane nou a saha mar toukui ti katoi a man tötöa man katunun kui.
Tema kulupenoi u tula aha ti kuieia ioluna a pos simen, e Sunahan e hale noi a katuun te kuieien u hamatana i tanen.
Te kulupu noa a toukui teka, e Sunahan ema hale noi a katuun te kuieien u hamatana i tanen, kaba nonei e ka noahas menou a nitöatöa te ka nitöana te haleien e Sunahan. Nonei e here noi a katuun te lakasama turu tula kaba mamanaka i tanen e kulupu hakapa.
Alimiou e atei sil hase miou alimiou u luman lotu tere Sunahan na u Namnamei tere Sunahan e kana i tamilimiou?
Te kato homie noa ta töa ta katuun a luman lotu tere Sunahan, e Sunahan e kato homi hase nou a katuun teka. Taraha a luman lotu tere Sunahan e göagonona, na limiou u luman lotu i tanen.
Alimiou goma gamoemi a peisamiou. Te peiena a töa i tamilimiou nonei e atei koruna tara markatona i puta, nonei e tatei kato here nanei a peisanen a katuun a tutu, ba nonei te töan luena a niatei hamana.
Taraha, a niateina i han i puta teka e tutuna i matana e Sunahan. U Buku u Göagono e pei hasena, “E Sunahan e kato homi mera nei u katuun u atei a man niatei pouts i taren.”
Na u Buku u Göagono e mar ranga has uana teka, “A Tsunono e atei silena u hakats turu katuun u atei, a manka pinopino.”
Na e möa ta töa tega tatei solosei u katuun te mam mamir. Alam na mamanaka e ka hoboto uam i tamilimiou, alia e Pol na e Apolos na e Pita na han i puta teka na nitöatöa na tou mate na pöata i romana na pöata has i murimuri. A manka hoboto teka e ka uaier i tamilimiou.
<range>
Na limiou e ka has uamiou tere Kristo, na e Kristo e ka has uana tere Sunahan.
Alimiou go mar tara mera milam teka, alam u katunun kui tere Kristo, ti hapepeito kap rai a man raranga tere Sunahan ti mous i manasa.
Kaba a toukui teka e ngilena a katuun a hihipakoko na katuun te hamana uana tere Sunahan na te kukuteiena u raranga i tanen.
Kaba i tar, a ka a tetenei koru tego ona mei lia limiou. Alia ema hakats hapara nagi temar hakats uana a tana katuun. Na lia ema tatei ona pouts hasegi a peisar.
Alia ema hakats sabe nagi ta töa ta ka ta omi tu kati lia, kaba a ka teka ema haröto nanei tego möa menai lia ta ka ta omi. A Tsunono peisa nonei te one noulia.
Na limiou goma ona rami u katuun i mamuna a pöata tena la nama romana a Tsunono. Nonei te ona hamatsköe nou a manka te mousna turu kuhil bate hakei nouen turu ualesala, bate haröto has nanou u hakats turu katuun. Be Sunahan te hala ranoui u katuun hoboto u rangan haniga i taren.
A matsi hahatoulana, a man raranga teka te kato beregu lei lia limiou e hatei nena e Apolos na lia. Alimiou go röteiam a markato i tamulam bate kukute hasemiou u Buku u Göagono. Alimiou goma soloseiemi a töa bate omiemiou a tabi. E möa.
Esi te haka sil rai limiou go pan naiam a tabi? E Sunahan te hala railimiou a manka hoboto te ka memi limiou. Na limiou goma ranga seseimi bate peimiou, tara nitagala i tamulam peisa ba lam te ka mem a manka te ka memu lam. E möa.
Turu hakats i tamilimiou, alimiou e peimiou, “Alam u ka hakapa mei a manka tere Sunahan. Alam ema ngil lenemi taka.” Alimiou e peimiou alimiou e heremi u king tara nipepeito tere Sunahan bate mam ramou lam. Alia e ngilegu alimiou go king hamanaiam, ba lam te tatei tsunono hoboto gono mera moulimiou.
Kaba e Sunahan e haka raia lam u aposol i murimuri koru, bate heremi u katuun ti hopö kap merai tegi mate uaien. Alam e heremi a kaan hiharöto te haröto naria turu katuun na turu angelo has.
Alam e heremi u katuun u tutu i matara u katuun te hengo mena milam e Kristo, kaba e noahasina alimiou u katuun u atei tere Kristo. Alam ema tagalami, kaba e noahasina alimiou e tagala korumiou. U katuun e sigala rariou lam bate hapan rariou limiou.
I romana noahas alam e besim na e maka hasim. A man hasobö i tamulam e taktakiis hakapa. Na u katuun e muku rariou lam. Na lam e hula lam bate möam ta luma.
Alam e kui hatagala silem a monin kannou i tamulam. Na pöata te ranga homi ria u katuun i tamulam, ba lam te ranga haniga mia i taren. Na te kato homi ria u katuun i tamulam, ba lam tema raharahami.
Na pöata te tuts sil rarien lam, alam e ranga hatami tuun mia i taren. Kaba u katuun e kato here noahas rari lam a bita na manka te ba ner.
Alia ema mar koloto uagi teka tego hamatsingolo merai limiou. E möa. Alia e mar ranga uagu teka tego hatuts merai limiou, a matsomi i tar.
Noahasina te ka memia limiou a parpara koru a katuun te tatei hatuts rari limiou e Kristo, alimiou go hakats pouts naiam alia puku a töa i tamamilimiou. Taraha, alia u butu here ii e tamamilimiou tara pöata tu hatuts naia lia u Bulungana u Niga bate taguhu ragou limiou tego hamana uaiam limiou tere Iesu Kristo.
Na lia e ranga hataatagi uagu i tamilimiou, alimiou go kukuteiam a markato i tar.
Na lia e hala menagi e Timoti i tamilimiou, a pien tson a tsomi koru i tar te ngil korue gulia na te hamana gono menou lia tara Tsunono bate tara kap haniga nena a toukui tara Tsunono. Nonei ena hatei lel ranoui limiou a markato i tar te kukute mena gilia e Kristo, te hatuts has nagia lia turu katuun hoboto tere Kristo tara mamana han.
A palai i tamilimiou e hipusur bate poeier alia ema antunan na hamatskö ragi limiou.
Kaba alia e la hasesei uagou i tamilimiou tega ngil u a Tsunono. Ba lia tena tara peisa gou tegi ka menai u katuun u hihipus a nitagala tega popoia turu ranga i taren.
Taraha, a mouna a Nipepeito tere Sunahan ema ka neia turu ranga, kaba e kana tara nitagala.
Alimiou e ngilemiou aha? Alia go la mema a niomi i tamilimiou tsi alia go la mema u ngil na u tori tami i tamilimiou?
Alia u hengoin u ranga te poeiena a töa i gusumilimiou e katoena a markato a omi koru tema tatei kato haseri u tematan. U raranga e poeiena a töa tson e sösoho gono mena a tahol tere tamanen.
Alimiou e masa koru las memiou a markato teka te kana i tamilimiou? Alimiou go tabe meiam a nimatsingolo. A tson te kato homina egi tsuga banaia tara han i tamilimiou.
E manana, a peisar e ka halehana ba renou limiou, kaba u namnamei i tar e kana i tamilimiou, bate here nei alia e ka gono mera goulimiou. Na lia u hopö kap hakapein a nihahuna tara katuun te kato a markato a omi koru teka.
Alimiou go hagum hobotoiam tara solona e Iesu a Tsunono i tarara, ba namnameir tena ka gono mera noulimiou na nitagala has tere Iesu a Tsunono i tarara.
Na limiou go hakei mia a katuun teka i limana e Satan tegi kato homi menai a peisanen na markato a omi i tanen, be Sunahan te tatei lu poutsena romana u namnamei i tanen turu Lan Pan tara Tsunono i murimuri.
A nimasa i tamilimiou ema niga nei. Alimiou e atei silemiou u raranga te poeiena, “A tsitabubun is e hapanena a beret hoboto.”
Na limiou go ba neiam a markato a omi te here nei u is, ba torimilimiou te tatei gogosona, ti kato has uu Jiu ti roron ba has menaien u is i mam tara kannouna turu Paska ba nori te töan gogosor. Na e here has nei ara e ka hamanasa ria tara kannouna turu Paska, taraha e Kristo e markato uana tara tunan sipsip ti haatsi, e mate sil tego luba menaien a man markato a man omi i tarara.
Na ragi ban a man markato a man omina i manasa ba torirara te gogosona bara te ranga nera u mana.
Alia u koloto mam uala i tamilimiou, me hatei ragule limiou tegoma ka gono mera milimiou u katuun te katoeier a markaton tsikolo na tahol a lulu tson.
Alia uma ranga nai u tematan te tsiktsikolor tsi te gono beri a peisaren a manka na u kopkop na u katuun te hatsunoner u kesa. E möa. Sanena limiou goma ka gono merami u mar katuun teka, ba limiou te laba namiou a han i puta.
Alia u rangein tegoma ka gono mena milimiou a katuun te ngöe nei a peisanen e toularara bate tsikolona tsi e gono benei a peisanen a manka na e hatsunonena u kesa na e tuts silena a tana katuun na e roron spakina na e kopkopina. Alimiou goma nou gono has memi a mar katuun teka.
E ma ka uanei i tar tego ona merai lia u katuun te hahamanar. E Sunahan te ona ranouen. Kaba limiou go tsimou reiam u katuun te hamanar te pala uaier i tamilimiou. Na limiou go tsuga ba naiam a katuun a omi i gusumilimiou.
<range>
Te raharahena a töa i tamilimiou a tana kristen, e hana, nonei e kout nanen tara tsonun ona a tematan batema la meneien turu palair u kristen? A hun katuun tere Sunahan te tatei hakaper a raharaha teka.
Alimiou e atei sil hasemiou u katuun tere Sunahan ena ona rer romana u katunura i puta? Aa. Na temar kato uaien teka, ba limiou te antunan hakapa korue miou a matsi raharaha teka.
Alimiou e atei sil hasemiou ara ena ona has rariou u angelo? Ga e hana ba ra tema antunan hamatskö korueri a mamanaka i puta teka?
Te butuna a hia raharaha i gusumilimiou, e hana balö tena tareiem a katuun tema tara mareieri u kristen?
Alia e ranga megi a ka teka tego hamatsingolo merailia alimiou. E möa koru lasi ta töa i gusumilimiou u kristen tega ka mei ta niatei tega ona menaien a raharaha tara huol a katuun?
Kaba limiou ena kout namiou u hahatoulana i tamilimiou bate haniga namiou tega ona menaien a tsonun ona tema kristen nei.
Alimiou goma hiakokot nami a tabi. A markato teka e haröto nena alimiou u rus hakapa ba naiam a markato turu kristen. E niga bala nena tegi kato homi merai limiou u katuun na tegi kop uaien i tamilimiou.
Kaba e möa, alimiou pouts e hia katokato homi miou na e hia kopkop hasmiou, bate katoemiou a man markato teka turu kristen, a man hahatoulana pouts i tamilimiou.
Alimiou e atei sil hasemiou u katuun te kato homir ema tahongo ria tara Nipepeito tere Sunahan? Alimiou goma gamoemi a peisa milimiou. U katuun u tsiktsikolo na u katuun te hatsunoner u kesa na pal tson te hiasesein tsonur na touhaliou te hiasesei poutsur ema tatei tahongo has ria tara Nipepeito tere Sunahan.
Na u kopkop na u katuun te gono beri a peisaren a manka na u katuun te roron spakir na u katuun te tuts siler a tai ema antunan tahongo has roi tara Nipepeito tere Sunahan.
A palai i tamilimiou i kato has uu teka i manasa. Kaba e Sunahan e galus hakapa ban a man markato a man omi i tamilimiou bate hagöagono ranou limiou. Nonei e kato hamatskö sila raia limiou tara solona e Iesu Kristo a Tsunono na turu Namnamei tere Sunahan i tarara.
A palai i tamilimiou e pei riou, “E nigana te kato mena gilia a mamanaka.” Kaba, a palaina manka ema taguhe noi lö. “E nigana te kato mena gilia a mamanaka.” Kaba lia ema haka pute goi a peisar ta töa ta ka.
Na palair u katuun e poeier, “A kannou e ka silena u tori, na u tori e ka silena a kannou.” U mana, kaba e Sunahan e kato hataie nou romana a kannou na u tori has. A tuenriena katuun ema ka sile nei egi tsikolein. E möa. E ka silena tego solosei menaien a Tsunono, na Tsunono e ka silena tega taguhu menaien a peisarara.
E Sunahan e hatakei poutsi a Tsunono tara tou mate, na nonei e hatakei pouts has ranoua ra tara tou mate tara nitagala i tanen.
Alimiou e atei sil hase miou u tuenrei i tarara, e pala uana tere Kristo? Alimiou e ngilemiou alia go lui a töa makumun tuenrei tere Kristo bate katoe gien a töa pala turu tuenrei tara tahol a lulu tson? E möa, me möana!
Alimiou e atei sil hase miou, a tson te kaka gono mena a tahol a lulu tson e katoe riou u töa u tuenrei? I ranga hasiin, “A huol e katoe riou u töa puku u tuenrei.”
Kaba a katuun te ka gono mena a Tsunono, nori e ka hoboto ria turu töa puku u namnamei.
Bus ba naiam a markaton tsikolo. A palaina markato a omi te katoena a katuun e ka puku na ielesala turu tuenrei. Kaba a katuun te tsikolona e kato homiena u tuenrei i tanen pouts.
U tuenrei i tamilimiou a luman lotu turu Namnamei u Göagono te kana i tori milimiou, u Namnamei te halani e Sunahan. U tuenrei i tamilimiou ema ka uanei i tamilimiou. E möa. E ka uana tere Sunahan.
Taraha, nonei e sakahis rai limiou a hihol pan. Alimiou go solosei memi e Sunahan u tuenrei i tamilimiou.
Turu harangata tu koloto mena mumei limiou i tar alia e poeiegu, “E nigana tegoma soho gono menai a tson a tahol.”
Kaba te katoe ria u katuun a markaton tsikolo, a mamana tson ega ka hamanasa mei a tahol i tanen na mamana tahol ega ka hamanasa mei a tson i tanen.
A tson ega kui a toukui te tölo sileien a tahol na tahol ega kui hasi a toukui te tölo sileien a tson.
U tuenrei tara tahol a manka tara tson i tanen na u tuenrei tara tson a manka tara tahol i tanen.
Möa tu peits nai a hahikapien i tamölö a peisamölö, kaba turu hia hanhaniga i tamilimiou ba limiou tema tatei hiakaka gono bumi bate singo hatagala uamiou tere Sunahan, ba limiou te töan ka gono pouts lel mou. E Satan ena mots torohana ranou limiou bate tara haroho miou.
Alia e hala tuun ragi limiou u raranga, alia ema tahul ragi limiou.
Alia e ngil koruegu alimiou hoboto ego here milia. Kaba a man tötöa i tarara e ka mer a man nitagala te hala raien e Sunahan. A palai e kato hanigar tegi kaka puku uaien, na palai e kato haniga hasir tegi hitöl uaien.
Turu katuun tema hitöl noa ri na u amoaba, alia e poegu, e niga koruna alimiou goma hitöl mi te markato has uagu lia.
Kaba tema antunan tagala namia limiou u ngil turu tuenrei, ba limiou te hitölmiou. E niga bala nena alimiou go hitöl iam, alimiou na mots hengoe miou u ngilngil turu tuenrei i tamilimiou.
U raranga u tagala teka e hala menagi lia i tamilimiou u katuun u hitöl, ema ranga uanei i tar. U raranga noahas tara Tsunono tara pöata te ka len i puta. A tahol egoma la banai a tson i tanen.
Kaba te laba nanen a tson i tanen, nonei ma tatei töle nei a tana tson. Te ngil nen ba nonei tena lu poutsena a tson i tanen. Na tson goma laba hasnai a tahol i tanen.
A Tsunono ema ranga nai a ka teka, kaba alia peisa te ranga nagen i tamilimiou, te tölena a tson te hamanana a tahol tema hamana nei kaba a tahol e haniga nena tego ka gono menaien, a tson ema antunan laba nanei a tahol teka.
Na te tölena a tahol a tson tema hamana nei ba tson te haniga nena tego ka gono menaien a tahol i tanen te hamanana, a tahol ema antunan laba has naneien.
Taraha, a tson tema hamana nei e kato hagöagono sila naria tara tahol te hamanana na tahol tema hamana nei e kato hagöagono sila naria tara tson te hamanana. A galapien i tamilimiou ena mots ma gogoso ri, kaba tara markato teka ba galapien i tamilimiou te göagono hasir.
Kaba te laba nena lö a hahikapien tema hamana nei, haka ban, alö ema kits mia turu hamalina tara hitöl. Kaba e Sunahan e ngö sil railimiou u mun tahol tego ka hoboto haniga uaiam limiou.
Alimiou u touhaliou te hamana miou, alimiou toum te taguhu ramou a pal tson i tamilimiou te hahamanar, ba nori te habirits uariou tere Sunahan. Na limiou a pal tson te hamana miou, alimiou toum te taguhu ramou a touhaliou i tamilimiou te hahamanar, ba nori toum te habirits has uariou tere Sunahan.
Alimiou a man tötöa ego marka uaiam temar ngil mena milimiou a Tsunono, na temar ngö mena milimiou e Sunahan. Nonei teka temar hatuts mera gilia u katuun hoboto tere Sunahan.
Hena, esi i tamilimiou te hapö hakapa tara pöata te ngöe ien e Sunahan, nonei goma matsingolo meien bate hamouse nen. Na esi i tamilimiou tema hapö noai tara pöata te ngöeien e Sunahan, nonei goma torohanan hapö i romana.
Taraha, u hapö na tema hapö uamilö a ka tetenei koru. A ka lasi te pan koruna, tegi hengo haniga menai ra u raranga tere Sunahan.
Alimiou go mar ka uaiam tu mar ka uaiam limiou tara pöata te ngö raia limiou e Sunahan.
Hena, ti katunun kukui puku ia lö tara pöata te ngöeia lö e Sunahan möa tu hakats haparani. Kaba te hapurese na lö a tsunono i tamölö u niga bala, lui.
A katunun kukui puku te ngöena a Tsunono e here nei a katuun te tapurese hakapaia i matana a Tsunono. Na katuun tema katunun kukui pukui tara pöata te ngöeien e Sunahan e here tale nei a katunun kukui puku tere Kristo.
E Sunahan e sakahis railimiou a hihol pan. Ba limiou tema tatei katunun kukui puku uami tara katuun tuun.
Na matsi hahatoulana, a man tötöa hoboto i tamilimiou e tatei mar ka uaier ti mar ka uaien tara pöata te ngö raia limiou e Sunahan, ba limiou te ka mia tere Sunahan.
Alia u möa tu ranga tu tagala tara Tsunono te hatei nena u katuun u tabuna hitöl. Kaba a Tsunono e taatagi nanou lia bate hamane noulia. Na lia e hatei ragi limiou u hakats i tar.
Tara pöata a omi teka alia e poeiegu, alimiou go marka uaiam te mar ka uamilimiou.
Te ka memialö a tahol, möa tu la bani. Tsi te kaka puku mialö, möa tu sake ta tahol.
Kaba te hitöl moua lö, alö ema kato homi mulei. Na te hitöl noua a kukubei, nonei ema kato homi has nei. Alimiou ena la moua ta maroro a gagas turu puta teka tena hitöl moua limiou, na lia ema ngilegi tego butu uu a man nomi teka i tamilimiou.
A ma tsi hahatoulana, u raranga i tar e mar mouna uana teka: a pöata i tarara i puta e makmakumuna. Na e möa ta ka tego tatei hatu kap ba rai limiou u ngilngil tere Sunahan. A katuun a hitöl goma hakatsin töapala nai a hitöl, kaba ega hakats hasiin a toukui tara Tsunono tego mar hakats has uu a katuun a tabuna hitöl.
Na u katuun te taber egi kato here ii u katuun te sasaalar. Na u katuun te sasaalar egi kato here ii u katuun tema sasaala ri. Na u katuun u holhol ka egi kato here ii u katuun tema ka meri ta ka.
Na u katuun te katoeier a man toukuina i puta, egima pile hakarapoto nai a mankana i puta. Taraha, a markato tara han i puta teka e sukusukun taiana.
Alia e ngilegu alö goma hakats hapara nai a mamanakana i puta. A tson tema hitöl nei e hakats koru nena a toukui tara Tsunono, taraha nonei e ngilin hasasaalena a Tsunono.
Kaba a tson a hitöl e hakats koru nena a mankana i puta, na ime temar hasasaala menoien a tahol i tanen.
Na u ngilngil i tanen e lakatana tara huol a ka. A tahol tema hitöl nei na tahol a kukubei e hakats koru ner a toukui tara Tsunono, taraha nori e ngiler a peisaren na u namnamei i taren ega nigaia i matana a Tsunono. Na tahol a hitöl e hakats koru nena a man kana i puta, taraha nonei e ngilin hasasaalena a tson i tanen.
Alia e mar ranga uagu teka taraha, alia e ngilin taguhu ragou limiou. Alia ema hapiou ragi limiou. E möa. Alia e ngil lasegu alimiou go katoeiam a manka te nigana, ba peisa milimiou hoboto te ka nitöa uana tara Tsunono.
Ti hapous kap naia a tson na tahol, a tson ema tatei kato homi nei. Na te tagala koruna u ngil tara tson, ba nonei te tatei katoena a ka te ngile nen bate tölena a tahol. A ka teka ema omi nei. Hahitöl raiam
Kaba te tuol hakarapotona a tson turu hakats i tanen batema kukute nei u ngil tara tana katuun, nonei e kits hakapi u hakats i tanen tegoma hitöl menaien a tahol i tanen, nonei e kato hanigana.
Te markato uanen teka, a tson te tölena a tahol i tanen e kato hanigana, kaba a tson tema hitöl nei nonei te kato haniga balana.
A tahol e kits mena tson i tanen tara pöata te tötöa noa na a tson i tanen. Kaba te matena a tson i tanen, ba tahol te tatei hitöl mena tana tson tega ngil uaien. Kaba nonei ega hitöl mei a tson te hamanana.
Kaba turu hakats i tar a tahol teka e sasaala koru has nou tego kaka puku uaien. Na lia e poeiegu u Namnamei tere Sunahan e haniga hasina.
Tara kannou ti haats nai u kesa alimiou e poeiemiou, “Alam hoboto e atei silem a ka te matsköna.” Kaba a niatei tuun te kato ha hihipusena a katuun. A markato te ngil menari a tana katuun nonei te taguhena a katuun.
A katuun te poeiena e atei koruna ema atei haniga sil noe nei a manka.
Kaba a katuun te ngil hamanena e Sunahan, e Sunahan e atei sile nouen.
Bora, tegi nou menaira a kannou te haats nari u kesa, ara e atei silera e möa tu kesa tega mana kaba e Sunahan puku a töa.
E manana, u katuun e poeier e ka mena a got na tsunono a parpara i Kolö na i puta.
Kaba ara u kristen e hamana ria tara töa puku a Got, nonei e Sunahan, e Tamarara te habuti a mamanaka, na ra e hamane ren. Na e ka has mena a töa puku a Tsunono, nonei e Iesu Kristo. E Sunahan e habutu sila naia a mamanaka i tanen, na ra e ka ria tara nitagala tere Kristo.
Kaba para a katuun ema atei silenei a ka teka. Taraha nori e hakats noa has naier u kesa. Na pöata te noue rien a kannou turu haats, nori e poeier u haats tara got hamana. Nori e hakats hapara ner a ka teka ba a tsitabubun hakats i taren te omina.
A kannou ema las hasusuku mera noi ra tere Sunahan. Tema noe roira a kannou na te noe rouara a kannou ema kato haniga ranoui ra i matana e Sunahan. E möa.
Kaba hakats hanigaiam a niatei i tamilimiou ena mots kato homiena a katuun, ba u hakats i tanen tema tagala balanei banonei te rus uana tara markato a omi.
Taraha, te tare roua lö, alö te kamem a niatei e nou mia iahana luman lotu turu kesa, ba nori te ngilin nou hase riou a kannou te haats ba naria turu kesa.
Ba tara niatei i tamölö ba u toulamölö te mate silir e Kristo, u nihamana i taren tema tagala lel talanei e kato homi taleier.
Te markato uamölö teka turu toulamölö, alö e kato homi mia i matana e Kristo, taraha alö e kato hapieiem ats tabubun nihamana te kame ren.
Te kato homie na a markato tara kannou e toular, alia ema tatei nou lenegi u benö. Alia ena mots kato homiegi e toular a markato tara kannou teka.
Alia a aposol, alia u tara hakapi e Iesu a Tsunono i tarara, na nonei e purese ba hakapein a kits kap i tar tara markato a omi. Alia u taguhu raiou limiou bate hamana uamiou tara Tsunono. Alimiou a kannou tara nikukui i tar.
Tema aposol gia lia tara palair u katuun, e nigana alimiou e atei silemiou alia a aposol. Alimiou a nihiharöto te aposol uagulia tara Tsunono, tu taguhu merai lia alimiou bate hamana uamiou tara Tsunono.
A palair u katuun e roron ngilin sake ner ta markato ta omi i tar, ba lia temar ranga uagu teka: gema niga nei te hala merari u katuun a kannou na kaan ua i tamulam te rarare uamulam i taren? E möa, e nigana.
<range>
Ge ma niga nei tego tataala gono menai lam ta tahol ta kristen te markato uaier a palair u aposol na u toulana has a Tsunono, na e Pita has?
Ga lam peisa mere Banabas ema tatei hakapemi a toukuin moni i limamulam bate lu hasem a monin hitaguhu temar lu has uaier a palair u aposol? E möa, alam e tatei hakapam tego ngil uu lam.
A soldia e hol poutseiena a peisanen te kato mena neien a toukui tara soldia? E möa koru. Na limiou ema tatei ranga has uami teka tara katuun te lebei a kuin grep, “Alö ema tatei nouemi u grep i tamölö.” E möa. Na katunun pepeito kap turu sipsip na u meme e tatei lu hasna tara man sus i taren.
E ma ranga puku uanei tara mar katuun te kato uana teka. E möa. U raranga tere Sunahan e markato has uana iesana.
I koloto naia tara man Lo tere Mosis, “Alö goma kopo kapnai a runguna bulmakau te pita patspatsike nen u wit. Nonei e tatei nou hasina tara pöata te kui nen.” E Sunahan e hakats talasin a bulmakau tuun? E möa.
Nonei e ranga has raioulam. Ba nonei e poeiena u katuun e tatei hol haser a katunun taratarakap turu lotu tara toukui i tanen. A katuun te lebe iena a kui e kui silena tego lu menaien a hapalan kannou, na katuun has te gala menama a kannou.
Tu hihatuts nai lam u raranga tere Sunahan i tamilimiou, e hana, alam ma antunan luemi ta ka tara man toukuina i puta i tamilimiou?
E nigana te mar kato uaier a palair u katuun teka i tamilimiou, kaba e niga balana tego ranga sil mei lam a manka teka i tamilimiou. Kaba alam ema tagala silemi a manka teka. Alam e kui peise mi a limamulam a tsi monin kannou i tamulam, taraha u katuun e namots poeier alam e habulungana silemi u raranga tere Kristo tego lu menai lam ta moni.
Alimiou e atei silemiou u katuun te kui ria tara Luman Lotu Pan e lu haser a kannou i taren tara Luman Lotu Pan. Na u katuun te pepeito kap ner a makumun haats e lu haser a hatakatana a kannou te haats ba naier.
Na e markato has uana iesana, a Tsunono e ranga hakapein u katuun te habulungananer u Bulungana u Niga e tatei lueier a monin kannou i taren turu katuun te hengo raren.
Kaba lia ema hakats nagi a ka teka. Na lia ema koloto silegi u pas teka tego lu menai lia ta moni i tamilimiou. E niga bala nena tego mate uu lia bate poeiegu, alia u hala pukpuku railimiou u Bulungana u Niga.
Na lia ema antunan haröto has megi te habulungana mena gilia u Bulungana u Niga. E möa. E Sunahan e ranga hatagala meiou lia tego rarare u lia. Na nomi e tatei butuna i tar tegoma habulungana menai lia u Bulungana u Niga.
Alia sanena go kato mei a toukui teka turu ngilngil peisa i tar, bate matskö talana tego lu menai lia a hihol. Kaba e Sunahan e hopö kap hakapa naiou lia tara toukui teka. E ma ngil peisa uanei i tar. E möa. U ngil i tanen.
Ga saha hihol te tatei lue gulia? A ka te niga bala nena a hihol nonei teka: te habulungana pukpuku mena gilia u Bulungana u Niga. Taraha, alia ema kato silegi a hihol te matsköna turu katuun te rarareier u Bulungana u Niga.
Alia ema katunun kukui puku uagi ta töa ta katuun. Kaba lia e kato here nagi a peisar a katunun kukui puku turu katuun hoboto ba lia te tatei lase gou a katuun a parpara bate hamana uaier tara Tsunono.
Pöata te ka gono mera gia lia u Jiu, alia e kato has uagu te kato uaren bate las mera gien tara Tsunono. Na pöata te ka gono mera gia lia u katuun te kukutier a Lo, alia e kato has uagu te kato uaren. Alia e kato silegi a ka teka tego las meraien lia tara Tsunono, kaba lia töa ema ongo gia tara Lo teka.
Na pöata te ka gono mera gia lia u katuun tema Jiu ri, alia e kato has uagu te markato uaren. Alia e kato here nagi a peisar a katuun tema ongo neia tara Lo tere Mosis, bate peigi mera gien tara Tsunono. Alia ema poegi alia e ka gia ielesala tara Lo tere Sunahan. E möa. Alia e ka puta noahas gia tara Lo tere Kristo.
Na pöata te ka gono meragi lia u katuun tema hamana hatagalari, alia e kato here nagi a peisar nori, bate taguhu sil ragien tegi hamana hatagala uaien. Alia e here hamanasagi a mamanaka turu katuun hoboto, ba lia te tatei las meragi a palai tara maroro tara Tsunono.
Alia e kato sila nagia a manka hoboto teka tara solo turu Bulungana u Niga tere Iesu Kristo, tego lu menai lia romana a manka man niga te hatei nena u Bulungana u Niga.
Alimiou e atei sil hasemiou turu resis u katuun te pipiatar e piata hobotor, kaba a töa puku tena lue nou a prais? Alimiou go piata here hase mi, alimiou tena lue mou a prais tere Sunahan.
A katuun a hirhirata e tagala nena u ngil turu tuenrei i tanen tara mamanaka bate torohana silena a prais tena tia nou. Kaba a prais te piata sile rara ema antunan tia nei, e ka nitöana.
Alia ema kui pinopinogi. Na lia ema heregi a katuun te muku pinopinoena a lomolomo. E möa.
Kaba lia e hipus koru negu u ngil turu tuenrei i tar bate haka pute gen. Taraha, alia e hahatei na gou u Bulungana u Niga turu katuun tegi tagala sil menaien e Sunahan, kaba lia a töa ena mots rus ba nagen.
A matsi hahatoulana, alimiou goma solopalemi a ka te butuia turu tuburara i manasa. U köasi tere Sunahan e kopo kap hoboto raien, na nori hoboto i tataala aroho silaia i gusuna u Tasi u Rörö.
E here nei nori i baptais hobotoia turu köasi na turu tasi bate pala tala uaier tere Mosis.
Nori hoboto i nouia tara kannou te lama i Kolö.
Na nori hoboto i ua hasia turu töa puku u ramun te hala sila naia e Sunahan turu lapo. U lapo teka nonei e Kristo, na e Kristo e la gono has meraien.
Kaba e Sunahan e raharaha noa hasir u katuun u parpara i gusuren, ba nori te mater ba tuenrei ren e tsihasa raria tara makum a palaka.
A manka teka e haröto ranei ra tegima mate sil menai ra a manka man omi ti markato has uaien.
Ara gima hatsunone ii u kesa ti markato uu a palai i taren. U Buku u Göagono e poeiena, “U katuun i gum sil tegi nou uaien na tegi ua uaien bate takei siler tegi hirata uaien.”
Ara gima tsikolo ii na ra gima lulu tson ii ti markato uu a palai i taren ba u 23,000 turu katuun i taren e mate meier u töa puku u lan.
Ara gima torohane ii a Tsunono ti markato uu a palai i taren ba u kökötsi e kato hamate raren.
Ara gima ranga homi nai a nikaka i tarara ti markato uu a palai i taren ba angelona tara tou mate e atung hamate raren.
A manka hoboto teka e butu sil tegi haröto meraira tegima markato uaira teka. I koloto sileien tego hatuts meraien ra a man markato teka, ara te töatöa noara te ka ria turu tsiktsiki teka te katsin kapa hamanasana a pöata.
A katuun te poeiena e kukute hatagalena a markato a niga ega hanei sil tego kato homi uaien.
U mamana u torohana te butuna i tamilimiou e roron butu hasna turu katuun hoboto. Kaba e Sunahan a katuun a hihipakoko na nonei ema haniga na noi u torohana te tagala bala na nou a nitagala i tamilimiou. Kaba, e Sunahan e kato bera noi limiou a maroro tego bus ba sila na milimiou u torohana ba limiou te antunan tagala na moien.
A matsi hahikapien i tar, bus halehana ba naiam a markato te hatsunono menari u kesa.
Alia e ranga gia turu katuun u atei, hakats haniga naiam a ka te ranga negu lia.
Uain u göagono te ue rara bara te haniga uara tere Sunahan te gono ranou ra turu rahatsing tere Kristo, na beret te pose rara bate noe ren e gono has ranou ra turu tuenrei tere Kristo.
Ara e nou hoboto ria tara töa beret teka, na ka teka e haharuei nena ara u katuun u parpara e katoeiera a töa hun katuun.
Alimiou go hakats naiam te markato uaier u Jiu. U katuun te nouer a manka te haats ba ner, nori e hamaner e Sunahan te hatsunone ren turu haats.
Alia ema peigi u kesa e manana. Na lia ema pei hasegi a kannou te hala naria turu kesa a ka a kapan.
E möa! Alia e poegu a manka te haatse ria tara makumun haats turu tematan e haats uaier turu liliahanei u omi. Nori ema haats uari tere Sunahan. Na lia ema ngilegi tego hatsunono uaiam limiou turu liliahanei u omi.
Alimiou ema tatei ua mia tara kap tara Tsunono na kap has turu liliahanei u omi, na limiou ema tatei nou mia tara kannou tara Tsunono bate nou has mia tara kannou te hatsunono rari u liliahanei u omi.
E hana! Ara ema tula menari a Tsunono tegona hiomor uaien? Ara e tagala bala naren?
“A mamanaka e nigana tegi kato menaien,” kaba ema para nei a ka te tatei hitaguhuna. “A mamanaka e nigana tegi kato menaien,” kaba ema para nei a ka te tatei taguhu rena u katuun.
Möa tu hakats sil peiseiam a niniganiga i tamilimiou, hakats sil haseiam a niniganiga tara palair u katuun.
Alimiou e tatei nouemiou a haruete te hahol naria tara töana batema rangrangata namien.
U Buku u Göagono e poeiena, “A Tsunono te teiena a han i puta na mamanaka te kana i puta.”
Temi rangata sile na lö a katuun tema hamane nei e Kristo tegona nou gono menaien lö balö te lam, noui a saha ka te hanoue neien lö. Möa tu rangata sei ni.
Kaba te poeiena a katuun, “A kannou teka i haats ba naia turu kesa,” ba lö tema noue mien. Alö toum e poeiem e nigana, kaba nonei a katuun te hateienou lö ena namots poeiena alö e kato homim. Alö goma noueien ba nonei tema hakats homi nanoi lö. Kaba lö e mar hakats toum uamou teka, “E hana balia te kukutegou u ngil tara taina katuun tego agono menai lia a kannou, te peinen, a kannou a omi?”
<range>
Te haniga sile gula lia a kannou tere Sunahan, e hana ba taina katuun te poeiena, e omina te nou mena gilia a kannou te haniga sile gula lia tere Sunahan?
Tara pöata te nou mia limiou na te ua mia limiou, na tara mamanaka hoboto te katoe milimiou, alimiou go katoe men tara markato te solosei menari e Sunahan.
Alimiou go hakats raiam u Jiu na u katuun tema Jiu ri na u katuun has tere Kristo, ba limiou tema kato homi mia i mataren.
Nonei teka te torohanan markato has uagou lia. Tara mamanaka te katoe gulia, alia e torohanan kato haniga gia i matar u katuun hoboto. Alia ema hakats nagi a ka te niga peisana i tar. E möa. Alia e hakats has negu a ka te nigana i taren. Alia e kato silegu nori egi haniga be Sunahan te lu pouts ranen.
Alimiou go kukute mumou lia temar kukute has mena gilia e Kristo.
Alia e haniga ragou limiou, taraha alimiou e hakats kap namou lia tara mamanaka na limiou e kukutemiou u hihatuts hoboto tu hala railia limiou.
Kaba alia e ngilegu alimiou go atei sileiam a tson e pan nena a tahol i tanen, na e Kristo e pan rena a pal tson, na e Sunahan e pan nena e Kristo.
A tson te singona na te habulungana nena u raranga tere Sunahan bate ka mena u kopo i bakunen, a tson teka ema hatsunone nei e Kristo.
Na te singona a tahol tsi te habulungana nanen u raranga tere Sunahan batema kope nei a bakunen, a tahol teka ema hatsunone nei a tson i tanen. Nonei e markato uana tara tahol te kobana hakapa ban u hulu hoboto i bakunen.
Kaba tema kope neia a tahol a bakunen, ba nonei te tatei kobana ba nena u hulu hoboto i bakunen. Te omi nen tego kobana ba menaien u hulu hoboto i bakunen, tsi te omi nen tega kots hamakmakum menaien u hulu, nonei e tatei kopena a bakunen.
A tson ema tatei kope nei a bakunen tara pöata turu lotu, taraha a tson u hiharöto tara nikapan tere Sunahan. Na tahol u hiharöto tara nikapan tara tson.
Taraha, a tson ema butu meia turu tuenrei tara tahol. E möa. A tahol te butu ma turu tuenrei tara tson.
A tson ima habutu sile ii a tahol. E möa. A tahol ti habutu sile ii a tson.
Na tahol ega kopi a bakunen tara pöata turu lotu bate haröto nena nonei e ka putana tara tson i tanen, taraha, u angelo e tara hase ren.
Kaba tara Tsunono, a tahol e sola na tara tson, na tson e sola hasna tara tahol.
Taraha, a tahol i habutema turu tuenrei tara tson, na i romana a tson e butu nama turu tuenrei tara tahol. Kaba e Sunahan noahas te habutena a mamanaka.
Alimiou peisa tego tare men. E nigana tego singo uu a tahol tere Sunahan batema kope nei a bakunen?
A markato i tarara i puta e haröto nena, ema niga nei i matar u katuun te ka menanei a tson u hulu pan.
Kaba e nigana i matar u katuun te ka menanei a tahol u hulu pan. E Sunahan e hale ien u hulu pan tega kopo kapiin a bakunen.
Te hipus nanoua ta töa ta katuun a markato teka, alia e hatei ragou limiou alam na man hun katuun has tere Kristo alam i möa ta taina ta markato tara pöata te lotu mia lam.
Na turu rangan hatarare teka, alia ema haniga ragi limiou, taraha te hagum hoboto mia limiou, a markato a niga ema butu nei, a markato a omi te butuna.
Alia u hengoin u raranga te poeiena: tara pöata te hagum hoboto mia limiou, ba limiou te kats kilkil namiou temar hun katuun uami limiou, na lia e hamana hats tabubegu u ranga teka.
Alia e atei silegu ega kamei u kats kilkil i gusumilimiou, ba ra te atei sileriou esi i gusumilimiou te kukutena a markato te ngilena e Sunahan.
Kaba pöata te hagum hoboto mia limiou, alimiou ema lu hamanemi a Komunio. E möa.
Taraha, tara pöatan nou, a man tötöa i tamilimiou e lueier a mats kannou peisa i taren bate nour, ba palai te besir, ba palai te ua hatutur.
Alimiou e ka memiou u luma. E hana ba limiou tema nou mia turu luma i tamilimiou? Alimiou e sigale miou a hun katuun tere Sunahan, bate hamatsingolo ramiou u katuun te kaka pukur. Alia go mar ranga uu ime i tamilimiou? Alia go haniga raiou limiou tara markato teka? E möa koru!
U hihatuts te hale ii lia a Tsunono, te hala has ragilia alimiou. I mamina tega mateia e Iesu a Tsunono, nonei noahas tara bong ti hala naien turu pakö, banonei e lueiena a beret me haniga uana tere Sunahan, ba nonei e pose nen me poeiena, “Nonei u tuenrei i tar teka tena mate sil ranou limiou. Alimiou ena kato has uamou teka bate hakats pouts namou lia.”
<range>
Na te markato has menaien a uain i murina ti nou hakapaien, be Iesu e lueiena a kap me poeiena, “A kap uain teka e haharuei nena u rangan kits u tsimus tena kato hatagale goi lia u rahatsing i tar. Alimiou ena kato has uamou teka bate hakats pouts namou lia.”
Na tara mamana pöata te noue mia limiou a beret teka na te ua mia limiou tara kap teka, ba limiou tena haröto namiou a tou mate tara Tsunono, e antunana tena la pouts namen romana.
Esi te nou pinopinoe nou a beret na te ua pinopino has noua tara kap tara Tsunono, nonei e kato homiena u tuenrei na u rahatsing tara Tsunono.
Hamatskö mameiam a peisa milimiou bate töan noue miou a beret bate töan ua hasmia tara kap.
Taraha, esi te nou pinopinoena a beret na te ua pinopinona tara kap batema hakats na nei ime temar mouana uana u tuenrei tara Tsunono, e las be hase nei a peisanen a raharaha tere Sunahan.
Nonei a ka te pinolasa sila ria a palai i tamilimiou, ba palai te mate hakapar.
Kaba tegi hamatskö haniga mam menaira a peisarara, bara tema tatei hamatskö raroui.
Kaba te hamatskö rena ra a Tsunono, nonei e hahuna sil raneira ara gima tatei hahuna gono merai u katunura i puta.
Na ma tsi toular, tara pöata te gono sile mia limiou a kannou tara Komunio, ba limiou te hahalosemiou a tabi.
Te bes koruna a töa katuun, nonei e tatei nou mam nama i luma i tanen. Nonei ena mots nou mamna turu hagum ba limiou te lue mou a nihahuna tere Sunahan. A man tana man harangata ena hamatskö mote goulia tara pöata tena la romana guma lia i tamilimiou.
A matsi hahatoulana, alia e ngilegu alimiou go atei sileiam a man nitagala te hala nena u Namnamei u Göagono turu katuun.
Alimiou e atei silemiou a pöata tu tematan noa mia limiou, alimiou u kukuteiam a markato ti hatsunono menai u kesa tema töatöa nei.
Na lia e hatei ragi limiou, a katuun te ranga sila na turu Namnamei u Göagono tere Sunahan ema antunan ranga nanei, “Iesu egi korupaköni.” Na katuun tema kamenei u Namnamei u Göagono tere Sunahan ema antunan pei hase nei, “Iesu a Tsunono.”
E kamena mamana mar nitagala, kaba u töa puku u Namnamei te hala ranen.
Na e ka has mena a mamana mar toukui kaba nonei noahas e Sunahan te kato hatakeiena a man toukui teka turu katuun hoboto i tanen
<range>
E Sunahan e hala ranei ra u Namnamei u Göagono i tanen bara te taguhu raiera u katuun hoboto.
A töa e haleri a nitagala tego ranga meien u hakats u niga, na tabi e haleri a nitagala tego habulungana menaien a niatei a niga.
Nonei noahas u Namnamei teka te halenei a tana katuun a nitagalana turu nihamana, na tabi e hala haseri a nitagalana tego kato haniga pouts menaien a katuun te ka mena a siki.
Tara tai, e haleri a nitagala tego kato menaien a man mirakol, na tai e haleri a nitagala tego ranga menaien u rangan propet, na tai e hala haseri a nitagala tego ona menaien u spirit u niga na u spirit u omi. U Namnamei tere Sunahan e hala hasenei a tana katuun a nitagala tego ranga menaien u tana u mar ranga ba tai te haleri a nitagala tego hatarare menaien ime temar mouna uana u raranga teka.
A mamanaka teka, u töa puku u Namnamei te katoenen. Nonei e halana tara man tötöa man katuun hoboto turu ngil peisa i tanen.
Na u tuenrei e ka has mena a mamana makum, na mamana makum turu tuenrei e noahasina te para uaren, nori hoboto u töa puku u tuenrei. Te kato has uana e Kristo.
Na u töa u Namnamei ti habaptais iara hakapan töa me katoeiera u töa u tuenrei. U Jiu, na u Grik, na u katunun kukui puku, na u katuun tema kukui puku has ri. Ara hoboto i haua raia turu töa u Namnamei tere Sunahan.
U tuenrei ema töa puku nei a makum. E möa. E ka mena a makum a parpara.
Tego poeia u mou, “Tema ualima gia lia, alia ema pala has uagi turu tuenrei,” u mou e pala noahas uana turu tuenrei.
Na tego poeia u talinga, “Alia ema matagi na lia tema pala has uagi turu tuenrei,” u talinga e ka noahas uana turu tuenrei.
Sanena u tuenrei hoboto ega mata peisa, esi tena hengo nou? Na sanena u tuenrei hoboto tega talinga peisa, esi tena soka nou?
Kaba u tuenrei ena markato uanei teka, e Sunahan e hakeia a mamana makum turu tuenrei turu ngil peisa i tanen.
Sanena tego ka meien a töa puku a makum, ga ime tala te kana u tuenrei?
Kaba e möa. U tuenrei e ka mena a makum a parpara, kaba u töa puku noalahas u tuenrei.
U mata ema antunan pei nei turu ualima, “Alia ema ngile gi lö.” Na u baku ema antunan pei nei turu mou, “Alia ema ngile gi lö.”
E möa. A man makum turu tuenrei tema tagala bala nei e ka noahas mer a toukui pan i taren.
Na man makum turu tuenrei te pei rara ema niga koru nei, ara e hakopo rarien u hasobö. Na man makum turu tuenrei te hamouse rara, ara e tara kap haniga koru raren.
Kaba ara ema mar hakats uarei teka tara man makum turu tuenrei te taratara hanigana. E Sunahan e markato menai u tuenrei tarara teka, ba ra te tarakap haniga nera a man makum te here nei ema niga koru nei.
Ba man makum turu tuenrei tema tatei hia tsugtsuga ri, kaba nori gi hia taratara kap haniga nitöani a peisa ren.
Te kamits na a töa makum turu tuenrei, a man makum turu tuenrei hoboto e kamits gono has meren. Na te hapane ria a töa makum, a makum hoboto turu tuenrei e sasaala gono has meren.
Alimiou tala u tuenrei tere Kristo, na man tötöa i tamilimou a man makum turu tuenrei i tanen.
Na e Sunahan e halani a mamana mar toukui tara man tötöa tara hun katuun i tanen. Tara makum tutuun nonei e hatuolir u aposol, na tara hahuoluna a makum nonei e hatuolir u propet, na tara a hatopisana makum nonei e hatuolir u tson hihatuts, na pala te antunan katoner u mirakol, na u katuun te antunan kato haniga pouts raier u katuun, na u katuun te taguhu raier a palai, na niatei na tara toukui na tara tson mammam, na tai te antunan ranga nena u mamana u mar ranga.
Ga nori hoboto u aposol? Tsi nori hoboto u propet? Tsi nori hoboto u tson hihatuts, tsi u katuun te katoeier a man mirakol?
Ga nori hoboto e antunan kato haniga pouts raier u katuun? Tsi e antunan ranga ria turu mamana u mar ranga? Tsi e atein hatarare hoboto ner temar mouna uana u ranga? E möa, nori e ka mer a man tötöa a man toukui taren.
Kaba limiou go tagalaiam bate hasoso sile miou a man nitagala te niga balana. Na lia e haröto tala ragoui limiou a maroro te niga bala koruna.
Tego antunan ranga menai lia u ranga turu katuun na turu angelo has, ba tema ngile gi a tana katuun, u raranga i tar e here nei a ti te ling pinopinona tsi a belö pan.
Na te ka megia lia a nitagala turu propet, na nitagala tego atei sil menai lia a mamanaka te mousuna na mamana niatei, na te ka megia lia u nihamana te tatei hasula megi lia a man pokus bate moana tu ngil tara tana katuun, alia a katuun papala tuun.
Alia e tatei hala ba negu a mamanaka hoboto i tar, na lia e tatei hala has negu a peisar batena haatser. Kaba tema ngil mena gi lia a taina katuun, a man markato teka ema taguhe noi lia.
A markato te hiangilngil uaier e markato uana teka: u ngil ema tatei sökananei na e tuatamina, na u ngil ema tatei tara ngil nei na ema tatei hangisei nei, nema tatei ranga hapan has nei bate soloseiena a peisanen.
Na u ngil e kato hamatsköna tara taina katuun na ema tatei hakats peisa nanei a peisanen pouts, na ema tatei raharaha boroboro nei, na ema tatei tori homi has nei.
U ngil ema sasaala menei te kato homi uaier, e sasaala las mena te kato haniga uaier.
U ngil e tagala silena mamanaka, noahasina tara saha ka te butuna. E hamanena mamanaka bate hamana silena tego butu hamana uaien romana, na ema tatei sökana has nei.
A markato te hiangilngil uaier ema antunan kapa nei. Kaba u rangan propet ena kapa nou, na te ranga menari u mamana u mar ranga ena kapa nou, na te ranga menari a niatei ena kapa has nou romana.
Taraha, ara ema atei hantue rei, na ra ema ranga hantue has narei u ranga hamatskö tere Sunahan.
Kaba a ka te niga nitöana e butu nou romana, na pöata te butu nouen ba manka tema niga koru nei te kapa nou.
Pöata tu tetenei noaia lia, alia u ranga herei a pien, alia u hakats herei a pien, na lia u katoi a markato tara niatei tara pien. Kaba pöata tu pan ia lia, alia u hanöa ban a markato tara pien.
Taraha, i romana ara e tara hakukuhil tuun ria turu galas, kaba i murimuri ara e tara halesala korura romana. Ara e atei sil tunera ats tabubu, kaba ra ena atei haniga moto rou romana temar atei haniga sil mera rira.
A topisa a ka teka te ka nitöana: a markato te hamana uaier tere Sunahan, na markato te hamana sil menari a manka man niga, na markato te hiangilngil uaier. Kaba markato te hiangilngil uaier te pan saluhena.
Alimiou go tagala sileiam a markato te ngil menari a tabi, na te ngil has menari a nitagala turu Namnamei u Göagono, na limiou go ngil hatagala korueiam a nitagala tego habulungana mena milimiou u raranga hamatskö tere Sunahan te ngöeri u rangan propet.
A katuun te ranga na turu tana u mar ranga ema ranga uanei turu katuun, taraha e möa ta katuun tega atei sileien. Nonei e ranga uana tere Sunahan bate katoena u rarangana tara nitagala turu Namnamei u Göagono.
Kaba a katuun te ranga nena u raranga u hamatskö tere Sunahan e ranga uana turu katuun, ba nori te atei sile ren. Ba nonei te hatagala ranen bate hatami ranen ba te taguhu sil raneien tegi hamana haniga uaien.
A katuun te rangana turu tana u mar ranga halhal e taguhena a peisanen, kaba a katuun te rangana turu ranga hamatskö tere Sunahan e taguhu rena u katuun tere Sunahan.
Alia e ngilegu alimiou hoboto go ka meiam a nitagala tego ranga mena milimiou u tana u mar ranga. Kaba lia e ngil koruegu alimiou hoboto go ka meiam a nitagala tego ranga mena milimiou u raranga hamatskö tere Sunahan. Taraha, a katuun te ranga nena u raranga tere Sunahan e taguhu rena u katuun hoboto turu lotu. Nonei e niga bala nena a katuun te ranga na turu tana u mar ranga. Tego kaia ta katuun tega antunan palisin u tana u mar ranga teka ba u lotu te pan susuluna.
A matsi hatoulana, tena ranga goua lia turu tana u mar ranga, ime temar taguhu mera noien limiou. Kaba te hatei ragoua lia limiou a ka te hatarei lia e Sunahan, tsi te hatei ragoua lia limiou a töa niatei na u töa u raranga u kapan na u töa u hihatuts, ba lia te antunan taguhu ragou limiou.
Te markato has uanen tara manka tema tötöa nei, a kohi tsi a gita, tema ling hamatskö rien, ba ime temar atei sil mena roi u köma te pileier? E möa tala.
Na te ling hatutuna a tuhil, ba ime temar atei sil mena roi u soldia a pöatan hiatatung hamanasa? E möa tala.
Na e kato has uana iesana i tamilimiou. Te ranga namia limiou u tana u mar ranga te tutu ner u katuun, ga ime temar atei sil mena roien a ka te ranga nami limiou? E möa. Taraha, u ranga i tamilimiou a lomolomo pinopino.
E kamena u mamana u mar ranga u parpara i puta, na nori hoboto e ka mer te mar mouna uaren.
Na tema atei sile goi lia temar mouna uana u ranga tara töa katuun, nonei e here noi a katuun halhal i matar, na lia e here hasegoi a katuun halhal i matanen.
Alimiou e ngil koruemiou tego lu mena milimiou a man nitagala turu Namnamei u Göagono. Na limiou go torohana hatagala sileiam a man nitagala te taguhu rena u katuun tere Sunahan.
A katuun te rangana turu tana u mar ranga e tatei singo silena a nitagala tego hatarare menaien u ranga i tanen.
Taraha, te singo gia lia turu tana u mar ranga, u namnamei i tar te singona, kaba u hakats i tar ema atei nei.
Gaha te kato tale gou lia? Alia e singo gia turu namnamei i tar, na lia e singo has gia turu hakats i tar. Alia e köma gia turu namnamei i tar, na lia e köma has gia turu hakats i tar.
Taraha te singo moalö tere Sunahan turu namnamei i tamölö, a tana katuun halhal koru ema tatei poa noi “U mana” turu hanhaniga i tamölö. Taraha, nonei ema atei sile nei aha te ranga nemölö.
Noahasina te singo haniga koru uamölö tere Sunahan kaba a niniganiga i tamölö ema taguhe nei a taina katuun.
Alia e haniga uagu tere Sunahan taraha, alia e atein ranga bala koru ragou limiou hoboton töa tara palaina man ranga.
Kaba i luman lotu, alia ema antunan ranga hapara koru gia turu tana u mar ranga, e niga balana tego ranga menai lia a tsi tabubun raranga te tatei hatuts ragi lia u katuun bate lueier a ka te ranga negulia.
A matsi hatoulana, möa tu hakats here mi a pien. Kato here rami a galapien u tetenei te tutu ba ner a markato a omi. Kaba tara man palaina manka, mar hakats uaiam te hakats uana a katuun pan.
I mar koloto menai teka turu Buku u Göagono: “A Tsunono e poeiena, ‘Alia e ranga mera gou u katuun i tar bate ranga sila goua turu katuun halhal na turu ranga halhal, kaba u katuun i tar ema hengo noa hase roi lia.’”
Te ranga menari u tana u mar ranga ema hiharöto uanei turu katuun te hamanar kaba u hiharöto turu katuun tema hamana ri. Na nitagala te ranga menari u raranga hamatskö tere Sunahan ema ka sil hase nei u katuun tema hamanari. Kaba e ka silena u katuun te hamanar.
Na te gono hoboto ria u katuun bate ranga hoboto ria turu tana u mar ranga, ba katuun tema hamananei te hengona, nonei e ranga nou bate poeiena alimiou e tutu korumiou.
Kaba te ranga hoboto mia limiou turu rangan propet, ba katuun halhal tsi a katuun te hahamanana te tasuna bate hengo ranou limiou, u ranga i tamilimiou e saka korue noien bate haröte noien a man markato a man omi i tanen.
Te halakase noa a katuun tema hamananei a man hakats a man omi te hamouse nen, ba nonei te hatukununa bate hatsunono uana tere Sunahan ba nonei te poeiena, “E Sunahan e ka hamanana i gusumilimiou teka!”
Aha tala tego katoeiam limiou a matsi hahatoulana? A pöata te la gögono hoboto mia limiou, a man tötöa i tamilimiou e ka memiou a man toukui. A töa e kamena u köma, na tabi e hihatutsuna, na tai e haröto nena a ka a mana, na tai e ranga nena u tana u mar ranga, na tai e palise nen. A mamanaka teka ego hatakei hatagala memilimiou u lotu.
Te ngilin ranga naria a palai i tamilimiou u tana u mar ranga, ega ka puku has mei a töa tsi a huol a katuun, kaba ega ma la banai a topisa na nori gima ranga mei a töa pöata. A töa ga ranga ba tai te palisena u ranga.
Kaba te moana ta katuun tega antunan palisi u ranga, ba u katuun teka tema tatei ranga ria i luman lotu. Nori gi ranga pouts las ia i peisaren na tere Sunahan.
A huol tsi a topisa propet e tatei ranga ner u ranga hamatskö tere Sunahan, ba palai te tatei hula habirits ner a man ranga i taren.
Te haröto nanoua e Sunahan a töa ka tara tana katuun te kana turu hagum, ba katuun te rangana te tatei hanöana.
Alimiou hoboto e tatei ranga namiou u raranga hamatskö tere Sunahan, kaba a töa e ranga mamina ba tai te ranga lenina ba limiou te tatei lu hobotemiou a niatei na nitagala.
A katuun te ka mena a nitagala tego ranga menaien u raranga hamatskö tere Sunahan e ka has mena a nitagala tego hanöa menaien u ranga turu ngil i tanen.
Taraha, e Sunahan ema Sunahan uanei tara nitutu. E möa, nonei e Sunahan tara nigumgum a niga.
A touhaliou egi kakamotoia turu hagum turu lotu batema ranga ri. Nori egi ka putaia tara pal tson, te ranga uana u Buku u Göagono. Te markato hoboto uaier tara man lotu hoboto tere Sunahan.
Te ngilin atei sile rien ta ka, nori ena tatei rangata raria a pal tson i taren i han. E ma niga nei te ranga uana a tahol turu hagum turu lotu.
U raranga tere Sunahan e butu mam ia i tamilimiou? Tsi e la peisa uama i tamilimiou?
Esi te poeiena nonei e ka mena a nitagala tego ranga menaien u raranga hamatskö tere Sunahan tsi e ka mena a nitagala turu Namnamei u Göagono, nonei e tatei atei silena a manka te koloto mena gilia i tamilimiou e Sunahan e ranga mam naien i tar.
Esi tema tara marei nei u raranga teka egima tara marei hase ii.
A matsi hatoulana, ngil hatagala korueiam a nitagala tego ranga mena milimiou u raranga hamatskö tere Sunahan, na e möa tu hapiou naim tegi ranga menai u tana u mar ranga.
Kaba tara mamanaka hoboto te katoe milimiou, alimiou go kato haniga korue men bate matsköna.
Na matsi hatoulana, alia e hatakei poutsegu u hakatsina turu Bulungana u Niga tu hatei nela lia i tamilimiou. Alimiou u lu hakapeiam u Bulungana u Niga teka na limiou e tuol hakarapoto mia i tanen.
Na e Sunahan e lu pouts sila ranoua limiou, te pile hakarapoto menami limiou u Bulungana u Niga te hatei negulia, tegoma hamana pinopino bemi limiou.
Na lia u hala rai limiou u raranga u kapan koru tu lu mami lia te markato uana a ka teka, e Kristo e mate sil a man markato a man omi i tarara, temar ranga uana u Buku u Göagono.
Na e Kristo i kahoein me takei poutsuna turu hatopisana u lan, temar ranga uana u Buku u Göagono.
Ba nonei e butuna tere Pita, bena butu hasna turu aposol.
Nonei e butu has ia tara man hatoulana a man parpara tara töa puku a pöata, u hihase i taren e tusaluhe banena u 500 tara katuun. A pal para turu katuun teka e tötöa noar, kaba palai i mate hakapa.
Ba nonei e butu lel na tere Jemis, na turu aposol hoboto.
Nonei e butu hamurimuri koruia i tar, e herenei alia i poseia tara pöata tegima posei lia.
Alia e ka puta koru gia turu aposol hoboton töa. Ema antunanei tegi ngö menai lia a aposol, taraha alia u kato homir u katuun tere Sunahan.
Kaba tara nihitaguhu tere Sunahan ba lia temar butu uagu teka, na nikalala i tanen ema la pukpuku nei. Alia e kui hatagala bala regu a palair u aposol hoboto, kaba ema lia nei. E Sunahan te ka gono menou lia.
Ti habulungana naia lia tsi tu rarare ia lia na palair u aposol, alam u habulungana naien ba limiou te hengo miou bate hamana miou.
Tu hahatei menai lam e Kristo e takei poutsia tara tou mate, ga taraha ba palai i tamilimiou te poeier a katuun te matena ema antunan takei pouts nei?
Te möa na ta tou takei pouts tara tou mate, bara, ge Kristo egima hatakei pouts hase ii.
Na tegima hatakei pouts menai e Kristo tara tou mate, ba u raranga te hatei nemu lam te lala puku talana ba u nihamana i tamilimiou te moana ta nimana i tanen.
Sanena tega mana uu raranga te poeiena a katuun te matena ema antunan takei pouts nei, e Sunahan sane ma antunan hatakei pouts hase ii e Kristo, na lam sane gamo hasim tu pei menai lam e Sunahan e hatakei poutsi e Kristo.
Tema hatakei pouts rari u katuun te mater, ge hatei has nena e Kristo ima hatakei poutse ii.
Na tima hatakei tale ii e Kristo, a nihamana i tamilimiou e la pinopino talana ba limiou te ka noa has mia turu kato homi i tamilimiou.
Ba u katuun ti hamana mam ia tere Kristo, ti mate hakapa, ga i taia hakapa tala.
Ba tara nitöatöa puku teka tara han i puta bara te hamana uara tere Kristo, a nitiama i tarara e pan bala koru nena a nitiama turu katuun hoboto.
Kaba u mana koru, e Kristo i hatakei poutseia tara tou mate, nonei a nitania tara tou takei pouts, e haröto nena u katuun ti mate e takei pouts has riou romana.
A markato te mate uar e butu silama tara katuun, e Adam. Na markato te takei pouts uaier tara tou mate e butu sila hasma tara katuun, e Kristo.
Na ti mate hoboto ia ra tere Adam ara ena töatöa hoboto has roua tere Kristo.
Kaba ara a man tötöa egi hahaloso bi a pöata hamatskö i tarara. E Kristo te takei mam, ba ra te pala uaier tere Kristo te takei pouts has roua tara pöata tena la pouts namen romana.
A kapakapana pöata e butu nou romana nonei tara pöata te hakape noa e Kristo a nikapan tara mamana tsunono hoboto na mamana nitagala hoboto, ba nonei te hala nanou a Nipepeito i tanen tere Tamanen e Sunahan.
E Kristo e pepeitokap noahas nou e antunana te tö puta hakapa ranen u pakö hoboto i tanen.
A tou mate, nonei a kapakapana a man pakö tega hakapeien.
Taraha, u Buku u Göagono e poeiena, “E Sunahan e hakeia a mamanaka hoboto i mounen.” Kaba te pei nen e Sunahan e hakeia a mamanaka hoboto i mouna e Kristo, e hatara mareinena e Sunahan a töa ema ka neia i mouna e Kristo.
Na pöata te ka hakapana romana a mamanaka hoboto i mouna e Kristo, ba nonei has a Pien Tson tere Sunahan te haka hasena romana a peisanen i mouna e Sunahan, be Sunahan te tsunono pan nanou a mamanaka hoboton töa.
Ga ime te markato ua nen. U katuun te luer a baptais tegi taguhu meraien u katuun ti mate hakapa e lu silerien aha? Tema hatakei pouts rari u katuun ti mate, u katuun e baptais sil rari aha tara solo ren.
E hana bara te haka nitöa raria tara niomi a para?
Alia e mate nitöagu turu mamana u lan a matsi hatoulana. U mana koru alia e sasaala korugu ba lia te rangan hangisei mera gou limiou, u hangisei te kato hasegia lia tere Iesu Kristo a Tsunono i tarara.
Sanena lia tu hiatatung peisa mei a nitagala i tar, gono mer u enimol u hie ra i Epesis, alia ena lui gou aha? Tema hatakei pouts raroia u katuun ti mate, “Aragi töa nou bate uara, taraha i mahö bara te matera.”
Möa tu hengo koruiam. “Te hikapien gono mera moa lö u katuun te omir, ba lö tena omi hasi mou.”
La pouts muma turu hakhakats u haniga bate hanöa ba namiou a man markato a man omi taraha a palai ema atei sil noeri e Sunahan. Alia e ranga sila gia tara nimatsingolo i tamilimiou.
A töa ena rangata nou, “Ime temar takei pouts uanou a katuun te mate? U sahu mar tuenrei te takei menoen?”
Ba lia te pei gou, alö a katuun a tutu. A ka te haleba nemölö e mate buna bate töan pusuku nama.
Na tara ka te haleba nemölö, alö ma haleba namoi u tuenrei tena butu nou, e möa, a ngal tuun, te markato uana turu koun tsi a man taina a man mar ngal has.
Kaba e Sunahan e hale neien u tuenrei turu ngil peisa i tanen, na tara mamana a mar ngal e ka mena u tuenrei peisa i tanen.
U tuenrei ema markato uanei iesana, e kamena u töa u mar tuenrei tara katuun na u töa u mar tuenrei turu enimol na u tana u mar tuenrei turu apena na u tabi turu iena.
E kamena u tuenreina i kolö na u tuenreina i puta, na nitaratara turu tuenreina i kolö a töa ka, na nitaratara turu tuenreina i puta a taina ka.
A pitala e ka mena u ualesala peisa i tanen, na tsihou e ka has mena u ualesala peisa i tanen, na pitopito has e ka mena u ualesala peisa i tanen. Na u ualesala tara man tötöa a man pitopito e halhal hasina.
Na e kato has uana iesana tara pöata te takei pouts roua u katuun. U tuenrei te kaho ner e tia nou romana. Kaba u tuenrei te hatakei poutseier ema tatei tia noi.
Tara pöata te kaho naria u tuenrei tara katuun, nonei ema tagala nei nema tara haniga nei. Kaba u tuenrei te hatakei poutse riou e tagala koruna na e tara hanigan töa nou.
U tuenrei tuun te kaho ner, kaba u tuenrei u tsimus te hatakeier romana. Te kana u tuenreina turu tsiktsiki, u tuenrei na turu namnamei e ka hasina.
I mar koloto menai teka turu Buku u Göagono, “A Adam tutuun, e butu mema u namnamei u töatöa.” Na Adam te butu hamururima, e Kristo, e butu mema u namnamei te hala nena a nitöatöa.
Ema tuenrei nei turu namnamei te butu mamima, kaba u tuenreina turu tsiktsiki te butu mamima, be murinen ba u tuenreina turu namnamei.
A Adam tutuun i katoe ii u tsiktsikina i puta. Kaba a hahuoluna Adam, e Kristo, nonei a Tsunonona i Kolö.
U katunura i puta te hereri nonei a katuun te katoe ii e Sunahan u tsiktsiki. Na u katunura i Kolö te hereri nonei a katuun te lama i Kolö.
Ti mar posa has meraira, ara e herei e Adam, a katununa turu tsiktsiki, na ara e here haserei romana e Kristo, a katununa i Kolö.
Alia emar ranga uagu teka a matsi hatoulana: u tuenreina turu tsiktsiki ema tatei la uanei tara Nipepeito tere Sunahan na u tuenrei te tia nou ema tatei la uanei tara han turu tuenrei te ma tatei tia nei.
Hengoiam! Alia e hatei ragi limiou aman raranga te mous: ara ema mate hoboto roi, kaba ra hoboto e palisira romana.
Ara e palis boroboro tuun here rei romana te mitskaloho uana u mata, tara pöata te pihun nönöana romana a tuhil. Aa, a tuhil e lingina romana, ba u katuun ti mate te lu berari u tuenrei tema tatei tia nei i kolö na ra has u katuun tema mate noa rei e palis has riou nonei tara pöata.
Taraha, u tuenrei teka te mate nou ega palis uu turu tuenrei tema tatei mate nei romana. U tuenrei teka te koreme nou ega palis uu romana turu tuenrei tema tatei koreme nei.
Pöata te palisna romana u tuenrei i tarara te tatei matena, ba u raranga ti kolotein turu Buku u Göagono te butu hamanana: “A tou mate e kapa. E Sunahan e tagala saluhe hakapa.”
“Ime te kana a nitagala tara tou mate? Ime te kana a nikamits tara tou mate?”
A nikamits tara tou mate, a markato a omi, na markato a omi e luena a nitagala i tanen tara Lo tere Mosis.
Kaba ragi haniga uu tere Sunahan te hala ranei ra a nitagala tere Iesu Kristo a Tsunono i tarara tegi tagala saluhe uu ra.
E markato uana teka a matsomi koru i tar, tuol hakarapotoiam, bate tagala miou, möa tu hasula ba naiam e Sunahan. Kui hatagala nitöa mia tara Tsunono, taraha alimiou e atei silemiou a toukui te katoe mia limiou tara Tsunono ema lala puku noi.
Turu rarangana tara moni tegi taguhu merai u katuun tere Kristo, alimiou e markato uamou tu mar ranga merai lia u katuun tere Sunahan i Galesia.
Turu mamana u Sandei, alimiou hoboto a man tötöa e haka halhale mou a hapalana matsi moni i tamilimiou, antunana temar lu uami limiou. Haputeiam ba limiou tema gonemi romana ta moni tara pöata tego la uu lia i tamilimiou.
Ba tara pöata tena tuku gia romana lia, ba lia te hala regu u katuun tena haniga ramou limiou ba nori te söater a monin hitaguhu teka, a man pas tena haröto nena nori u katunura i tarara, bate lauaier i Jerusalem.
Na tega niga uaien alia go la has, ba nori te tatei peige riou lia.
Alia e la mam buagou i Masedonia, ba lia te töan la uagou i tamilimiou.
Alia ena ka gono toum mera goulimiou e antunana tego kapaia a pöata tara eihalata. Ba limiou te tatei taguhe moulia tego la lel uu lia tara tou lala i tar.
Alia ema ngilin tara meragi limiou ats tabubun pöata puku, alia e ngilin ka halehana gono mera goulimiou, temar ngil uana a Tsunono.
Kaba lia e ka mam goua i Epesis e antunana tara pöata turu Pentikos.
Taraha, a tamana e takalata hapan talana tego kato menai lia a toukui a niga teka, na katuun a parpara te katsin kato homier a toukui tara Tsunono.
A pöata te tukuna romana e Timoti hateiam, e möa ta ka tego matouteien i tamilimiou, taraha nonei e kuiena a toukui tara Tsunono te kui hasegu lia.
E möa koru tego tor tsuga menaien ta töa i tamilimiou. Taguheiam bate hala gono memien a masalohana tara tou lala lel i tanen, ba nonei te kopis pouts uanama romana i tar. Taraha, alia e hahalose gen tega kopis pouts gono mera men a palair a man hatoulana i tarara.
Na tere Apolos, alia u ranga hatagala koru meien tegana tara gono meraien limiou a palair u hatoulana. Kaba nonei ema hakatsin la noa namei. Nonei ena la nama romana tega ka meien ta pöata.
Kahete kap nitöaiam, bate tuol hakarapoto mia tara nihamana i tamilimiou. Möa tu matout iam, hatagala kakap nitöaiam.
Katoeiam a mamanaka bate kato memien a tui milimiou.
Bara a matsi hahatoulana alimiou e atei silemiou e Stepanas na pal katuun i tanen. Nori u katunura i Gris ti hamana tutuun uu tere Kristo. Turu ngil peisa i taren ba nori te taguhu koru rer u katuun tere Sunahan.
Alia e ranga hatagala meragou limiou go kui gono meraiam u mar katuun teka na palai hasir u katuun te kui gono mera ren.
Alia e sasaala koru megu ti la uama ere Stepanas mere Potunatus ne Akaikas. Taraha, nori i la tupu naiema tima la uamumei limiou teka.
Nori i kato hatagali a torir na torimilimiou has. Alimiou go tara marei raiam u mar katuun teka.
U katuun tere Kristo tara provins i Eisia e hala rari limiou u hanhaniga i taren. Ere Akuila mere Priska na u katuun tere Kristo i luma i taren e hala has rari limiou u hanhaniga u nigan töa tara solona a Tsunono.
A man hatoulana hoboto teka e hala has rari limiou u hanhaniga. Alimiou go halemi a man tötöa i tamilimiou a nihanhaniga a göagono.
Alia e Pol te koloto peisegi a limar u hanhaniga teka.
Esi te rama nena a Tsunono, egi korupakö ni. O Tsunono i tamulam, lama!
A nihitaguhu tara Tsunono e Iesu e tatei ka gono mera noulimiou.
Alia e hala ragi limiou hoboto a niniganiga i tar te hamana hoboto uara ra tere Iesu Kristo. U mana. Alia e Pol
Alia e Pol i ngö silei tego aposol uu lia tere Iesu Kristo. Taraha, nonei a toukui te ngil mei lia e Sunahan, alia go katoeien. Alam mere Timoti e toularara, e koloto menami u pas teka, turu katuun tere Sunahan i Korin. Na e la has uana turu katuun hoboto tere Sunahan te ka ria tara provins i Akaia.
A nikalala na masalohana tere Sunahan e Tamarara, na Tsunono e Iesu Kristo e tatei kagono meranou limiou.
Aragi solosei e Sunahan e Tamana a Tsunono i tarara e Iesu Kristo. Nonei te hatamana nena a nitaatagi na nonei te Tsunono nena a mamana a markato te hasokolei menari a katuun.
Nonei te hasokolei ranou ra tara mamana nomi te butuna i tarara bara tena tatei hasokolei has raiera u katuun te kamer a nomi. Alam e tatei mar hasokolei has mera mien temar hasokolei has mera neira e Sunahan.
Taraha, te kamits hapara sil mena reira e Kristo, e Sunahan e hala hapara has nenama romana a niniganiga i tanen bate hala sila nenamen tere Iesu Kristo.
Tara pöata has te söate mialam a nikamits, a nikamits teka e kato haniga ranou limiou bate las mera nei limiou tere Sunahan. Na te hala rari lam a niniganiga alimiou has e hala raroui a niniganiga te söata hahalongolo has mena milimiou a kamits te sagohe milimiou.
Alam e hamanem, te sagoho has memilimiou a mar kamits te sagohe mulam, alimiou ena lu hase mou a niniganiga tena hala ranouilam e Sunahan.
A matsi hatoulana, alam e ngilem alimiou go atei sileiam a nomi te butuia i tamulam tara provins i Eisia. Alam u söata a kamits a kapan koru, te tagala balein a nitagala i tamulam, ba lam e katsin mate hakapam.
U mana koru, alam u pei lasi alam go mate. Kaba a ka teka i kato sile ii alam goma tatei hamanaia i oulumulam, kaba lam go hamanaia tere Sunahan, te hatakeiena a katuun te matena.
Nonei e luba raialam tara nimate a kapan koru, na lam e hamanem nonei ena luba lel has ranoua lam tara nimate.
E Sunahan e taguhu ranoulam te singo sil mera milimiou alam. Ba u katuun te haniga uariou i tanen taraha, nonei e hengoena a man singosingo i tamilimiou tara nitataala a niga i tamulam.
U mana nitöa, alam e tatei sasaalam bate ranga mem u hakats u gogoso nitöa ti marka uu lam tara niniganiga te hala railam e Sunahan, ba lam te kato hamatsköm bate kato haniga mia tara han i puta teka na i mata milimiou has. Alam uma kato mei a manka teka a niatei i tamulam, kaba tara niatei tere Sunahan.
Taraha, alam e koloto nem a ka te antunan tare milimiou bate atei sile men. Toum romana i murimuri alimiou na atei sile mou temar ranga sila ua mulam.
Tema lu hanige moien limiou tara pöata teka, ba tara pöata tena kopis pouts nama romana e Iesu a Tsunono, alimiou na sasaala mera moulam temar sasaala has mera moi lam alimiou.
Alia u hamani a ka teka balia te la pouts ua guma i tamilimiou a hahuolina pöata, batemi kato hasasaala ragou limiou.
Alia u hakatsin tegona tara mam merai limiou bate töan la uagu tara provins i Masedonia, balia te kopis pouts guma batemi tara lel ragou limiou, ba limiou te tatei taguhe moulia tego la lel uu lia tara provins i Judia.
Alimiou ena mots harangata sei namiou te hula palis menagi lia a nilala i tar. Alimiou e pei lasemiou alia e kato pinopinoegu a man nilala i tar. E möa. Pöata te hakats mam nagia lia a ka tego kati lia, alia ema hakats heregi a katununa turu tsiktsiki teka. Alia ema hatangana gi kaba u hakats tar e peiena, E möa.
Alia e ranga mera gou limiou i matana e Sunahan, a pöata te hatangana gia lia, a torir ma tatei poenei, E möa
Alam mere Silbanus na e Timoti u hihatutsia i tamilimiou me hatei rami limiou e Iesu Kristo a Pien Tson tere Sunahan. Nonei has ema tatei hatangana nei bu hakats i tanen te poeiena E möa. U raranga tere Iesu e roron mana nitöana.
U mamana u ranga hamana hoboto tere Sunahan e butun mana sila ma tere Iesu, te pei sila na rira “U mana” tara pöata te singo ria ra. Bara te ranga sila narien tara solona e Iesu bate soloseiera e Sunahan.
Kaba e Sunahan noa lahas te hatagala ra noulam na limiou tegi tuol hatagala beira e Kristo. Nonei te hala railam a toukui teka.
Nonei e böto kap sil raira tegi katuun uu ra i tanen, me hala has raneira u Namnamei i tanen, a ka tutuun te hatei raneira a mamanaka te ranga hamana naien ena la nama romana.
Alia e singo hatagala gia tere Sunahan te tatei ranga be noulia tara nimana turu ranga te ranga negu lia. Alia u ma la mei i Korin, taraha alia u raman tego ranga hatagala uu lia i tamilimiou.
Kaba ema poeie nei alam go hatei rai limiou ime tego mar hatakui menai limiou u nihamana i tamilimiou. Alam e ngilin kui gono mera mou limiou ba limiou te saputu memiou a nisasaala, taraha, alimiou u ka hakapa meiam u nihamana te tuol hakarapoto mia limiou.
Na lia e kato hakape gula u hakats i tar, alia ema antunan la lel goi i tamilimiou batena kato hataatagi ragou limiou.
Taraha, te kato hataatagi ragoua lia limiou, be si lel tala tena kato hasasaale noulia? E möa tala. Taraha, u katuun te kato hataatagi regulia, ime tegi markato hasasaala merien lia?
Ba lia temar koloto tala uagu teka, taraha alia u raman tego kato hataatagi mena milimiou alia, alimiou u katuun tego kato hasasaale moulia. Alia e kamegu a nihamana i tamilimiou hoboton töa, a nisasaala i tar, a nisasaala has i tamilimiou.
Alia u kamei a nitaatagi pan na u tori u tiama koru bate koloto ngangala uagu i tamilimiou, tegoma kato hataatagi merai limiou, kaba tego hahatei merailia limiou turu pannen u ngil te ka megu lia i tamilimiou.
Kaba te katoena a katuun a ka te kato hakamitsena a katuun, nonei ema kato hataatagi pepeise lalei lia, e möa, kaba limiou hoboton töa has. Alia ema ranga sulasula gi.
A nihahuna tu hala hakape milimiou a katuun teka e antunana i tanen.
Alimiou go solopaleiam a markato a omi i tanen bate angose men. A nitaatagi pan koru e namots kato homi nitöa nanen.
Na lia e ranga hatagala koru meragou limiou go haröto poutse mien temar ngil mena mien limiou.
Tara mar niatei teka ba lia te koloto uagu i tamilimiou, bate taregu tego hehengo uaiam limiou, tsi e möa.
Te solopale mia limiou a markato a omi tara töa katuun, alia has e solopale gen, u mana koru a ka te solopale gula lia tegi solopali, alia e kato beragien limiou i matana e Kristo.
Be Satan tema tatei gamo ranei ra. Ara e atei silera temar gamo mera neien u katuun.
Pöata tu tukuia lia tara taun i Troas tego hahatei menai u Bulungana u Niga tere Kristo, a Tsunono e kalata bei lia a tamana na tara mamana toukui i tanen.
Kaba lia uma kamei ta niniganiga, taraha alia uma antunan sabei e toularara e Taitus. Ba lia e laba regu u katuun i Troas me lauagu i Masedonia.
Aragi haniga uu tere Sunahan. Nonei te mammam here raneira u soldia ti tagala saluheia tara hiatatung, taraha ara e pala uaier tere Kristo. E Sunahan e taguhu ranoura, bara te polaser u Bulungana u Niga tere Kristo turu katuun hoboto, bate here nei u soka u masi nitöa te hatei nena te atei sil menarienra tara mamana makum.
Taraha, ara u soka u nigan töa tere Kristo te hala menaien tere Sunahan te kana i gusura u katuun tena lu pouts rariou na turu katuun has tena tia riou.
Turu katuun tena tia riou, alam e soka heremi alam u mate. Kaba turu katuun te karia tara maroro te lauana i Kolö, alam e soka haniga heremi u soka te hala nena a nitöatöa. Esi koru te antunan katoena a toukui teka?
Taraha, alam ema here rami a palair u katuun te kato here nari u raranga tere Sunahan a toukuin moni i taren bate hahol sile rien tegi lu menaien ta moni. E möa. Tara solona e Kristo alam e ranga hamana mia i matana e Sunahan, taraha, nonei te hala raiou lam ba lam te habulungana hamatskö nem u raranga te hala namen.
E hana, alam e tanian ranga sesei pon nem a peisamulam? Tsi alam e ngilem tu pas ga lama i tamilimiou tsi ega la uu i tamilimiou, temar katouaier a palair u katuun, te hatei nena alam u katuun hamana?
Alimiou noahas u pas te hahatei ranou limiou ti koloto naia i tui mulam, u katuun hoboto e atei sileren na e tara hase ren.
E haröto nena alimiou e here hasemi u pas te koloti e Kristo me hala mera neien lam turu katuun i puta. U pas teka ima kolotei u ink tsi tara hatu. E möa. Nonei u raranga ti koloto naia i torimilimiou. U Namnamei tere Sunahan te töatöana te koloto naien.
Alam e hamanem a ka teka, taraha e Kristo e taguhu ranou lam ba lam te hamanem e Sunahan te mana uana a ka teka.
Alam ema antunan peiemi, tara nitagala i tamulam, alam peisa e antunan katoem a toukui teka. E möa. A nitagala i tamulam e la nama tere Sunahan.
Nonei te kato hantue ranou lam ba lam te hatei la rem u katuun u rangan kits u tsimus. Ema ka uanei tara man Lo ti koloto tunini. E möa, a ka turu Namnamei tere Sunahan. A man Lo ti koloto tunini e hala nena a tou mate, kaba u Namnamei tere Sunahan te hala nena a nitöatöa.
A man Lo tere Mosis i koloto naia tara hatu, bu ualesala tere Sunahan e butuna tara pöata ti hakeia a Lo. U ualesala i tanen e butu halesala koruia i matana e Mosis. U katunur i Israel ima antunan tara uai i tanen, taraha ualesala e pan koru, noahasina te tia susul uen.
Kaba a markato turu Namnamei e ka mena u ualesala te pan bala nena u ualesala tara Lo.
Te kamei a markatona tara nimate a niniganiga, kaba markato te kato hamatskö ranoura tere Sunahan te kamena a niniganiga te pan balana.
U ualesala te pan koru i manasa ema pan bala lel nei, taraha u ualesalana i romana te luena a makum i tanen, e pan bala koru nanen.
Ba ka te taia susuluna e ka has mei u ualesala pan, kaba a ka teka nitöa nou e ka mena u ualesala te pan bala koruna.
Te ka tala memialam u mar nihamana teka alam ema matout tala mi.
Alam ema heremi e Mosis te kopo kapiin a matanen ba u katunur i Israel tema antunan tareri te taia susul uu ualesala.
Kaba u hakats i taren i kato hatutu hatagala korui, te la noahasina i romana, a bakur u Jiu e tutu noahasina tegi atei sil menaien a nimana. A bakuna a katuun e kalata las mena a pöata te hamana uanen tere Kristo.
Aa, te la noahasina i romana, a bakuren e tupu noahasina te rit mena rien u raranga te kolotein e Mosis.
Kaba pöata te habirits uana a katuun tara Tsunono, ba bakunen te takalatana.
A Tsunono nonei u Namnamei. Na te kana u Namnamei tara Tsunono tara katuun, nonei ema ka lel neia i manasa.
Ara hoboto ti luban u kopo i matarara bate haröto nera u ualesala tara Tsunono. Na Tsunono nonei u Namnamei te hala raneira u ualesala teka. Nonei te hapalis mera neira tegi mar butu susul here menaien ra bate ka lel mera u ualesala pan.
Te markato tala uanen teka, te hala raialam e Sunahan a toukui teka tara nitaatagi i tanen, alam ema sökana namien. E möa.
Alam e rama nem a markato a omi te hamouseier, na markato a gamo, na lam ema hapone mi, nema luba nami ta pala turu raranga tere Sunahan. E möa. Alam e ranga nem u ranga hamatskö na u raranga hamana tere Sunahan i matar u katuun hoboto ba nori te tatei oneier a markato i tamulam i matana e Sunahan.
Kaba tema alesala neia u Bulungana u Niga te hatei ne mulam tara palaiana u katuun, nori u katuun teka te karia tara maroro tena tia roua.
A tson hiamus na turu puta teka e Satan, e kato hakuhilir u hakhakats turu katuun te hahamanar banori tema atei sileri u raranga u mana, te here nei u ualesala te alesala uana i taren. U ualesala nonei u Bulungana u Niga tere Kristo, e Kristo u haharuei tere Sunahan.
Alam ema habulungana nami a peisamulam. E möa. Alam e habulungana nem e Iesu Kristo nonei a Tsunono, na lam u katunun kui i tamilimiou e ka silem nonei e Iesu.
Taraha nonei e Sunahan te poei, U alesala go butuma i gusuna u kuhil. Nonei u ualesala te alesalana i torimulam bate hala ranei lam a niatei na tara niniganiga tere Sunahan te lakasa nama i matana e Iesu Kristo.
Kaba lam e kamem a manka a man niga teka iahana a tabeli. A ka teka e haröto nena a saha nitagala pan te ka memu lam ema la nameia i tamulam kaba e la nama tere Sunahan.
A nomi a para koru e saka rari lam tara mamana makum, kaba lam ema rusmi. Para ka e las ranou lam ba lam te hula hakatsim, kaba lam ema hapolase mi e Sunahan.
Alam e roron kute rariou tegi kato homi merai lam, kaba e Sunahan ema tatei hapolasa ranei lam. U katuun e muku hakamits rariou lam, kaba lam ema omi nitöami.
Alam e söata nitöa nem a nimate tere Iesu bate haröto namen turu katuun, bu katuun te tatei tara haseier a nitöatöa tere Iesu i tuenrei mulam.
Tara mamana pöata, alam te töatöam e tokitokin töa rariou tegi atung hamate sil merai te ka uamia lam tere Iesu. E kato uana teka ba nitöatöa tere Iesu te tatei halakase ria i tuenrei mulam.
Tara markato teka ba lam te söatem a nimate ba limiou te hala rari a nitöatöa.
Kaba te kamemia lam u mar namnamei na turu nihamana ti koloto has naia turu Buku u Göagono, “Alia e hamanagu e Sunahan, nonei te ranga sila gia lia.” Alam e hamana hasem, nonei te ranga sila has mia lam.
Taraha, alam e atei silem e Sunahan e hatakei poutsi a Tsunono e Iesu, na lam e atei sil hasem nonei e hatakei pouts has gono meranei lam romana e Iesu. Na nonei e lu gögono ranou lam na limiou bara tena ka gono meren.
A mamanaka hoboto teka te butunou, e taguhu ranou romana limiou. Na te para ria romana u katuun te hengo ner romana a nihitaguhu tere Sunahan, bu katuun u parpara te tatei singor bate haniga uaier tere Sunahan bate soloseie ren.
Pöata te hakats na mia lam a manka teka, alam ema sökanami bate hakapam. E möa. E manana, u tuenrei i tamulam e la puta susuluna, kaba u namnamei i tamulam e hatsimus kakap nitöa naier turu mamana u lan.
Na matsi tabubun nomi te kana i tamulam e kato taatago ranei lam a nitöatöa a nigan töa te ka nitöana romana, a nitöatöa te pan bala nanou a mamanaka.
Taraha, alam ema taremi a ka te tareier, kaba lam e tarem a ka tema tareri. A ka te tareier, a kana i romana puku, kaba a ka tema tareri, e ka nitöa nou romana.
Alam e atei silem te rure roua a taluhu na i puta te ka mia lam, alam ena luemou a luma a tsimus te halani e Sunahan i Kolö. A luma teka e möa ta katuun tega kuieien, e kana i Kolö na e ka nitöa nou.
Pöata te ka mia lam tara luma na i puta, a torimulam e tiama koruna. Alam e ngil koruem go lu menai lam a luma na i Kolö.
Tena lue moua lam a luma i Kolö, alam ema sabe meraroi u beloso.
Pöata te ka noa mia lam tara taluhu i puta, a nikamits e pan koruna ba torimulam te tiama koru hasina, alam ma ngilin beloso mi. E möa. Alam e ngilin luem u tuenreina i Kolö. Ba ka te matena te hapalis uana tara ka te töatöana.
E Sunahan te kato berai lam a ka teka. Nonei te hala railam u Namnamei i tanen tego kato hatagali u raranga hamana te hala raien lam.
Bate markato uana teka, alam e ongolo korum na lam e atei silem, a pöata te ka noa mia lam tara han i puta teka, alam ema ka gono memi a Tsunono tara han i tanen.
Taraha, alam e tataala mia turu nihamana. Alam ema tataala memi a ka te tare mulam.
Aa, alam e ongolo korum ne niga bala nena alam go haka ban u tuenrei i tamulam batena ka gono mem a Tsunono tara han i tanen.
Kaba noahasina te ka mia lam tara han i puta teka tsi tara han iasa, alam e torohana hatagala sil noa hasem tego kato hasasaala mei a Tsunono.
Taraha, ara hoboto ena tuol roua i matana u gumgumun onöna tere Kristo ba man tötöa tena mar hamatana meraroi ti marka uaien turu tuenreina i puta, tara pala niga tsi tara pala omi.
Nonei te matout bemi lam a Tsunono bate torohanan habirits merami u katuun i tanen. E Sunahan e atei sil ranou lam, na lam e ngil hasem alimiou go atei sil ramou lam.
Alam ema ngilin soloseiemi a peisamulam i matamilimiou. E möa. Alam e haröto las rami limiou aha te tatei masa merami limiou alam. Ba limiou te töan ranga palis haniga mia turu katuun te saaler a peisaren kaba a markato i taren ema niga bala nei.
Te kato here mi lam u katuun u momolö i matamilimiou, alam e markato uaiem teka bate soloseiem e Sunahan. Na te hakats haniga mia lam, alam e taguhu ramou limiou.
E Kristo e ngil koru ranoura, nonei a ka teka te hakui ranou lam. Taraha, alam e atei silem e Kristo e mate silir u katuun hoboto. Na ka teka e poeiena u katuun hoboto i mate hakapa.
Nonei e mate sil raiora hoboto, bu katuun te töatöar, tema töatöa sileri a peisaren peisa, kaba egi töatöa sil hasi e Kristo, nonei te mate sil raien me takei pouts sil has ranen.
Be ni tala, alam ema tara lel here nami a katuun temar tara uaier u katunura i puta. E möa. I manasa alam u mar hakats uu teka tere Kristo, kaba i romana e möa.
A katuun te ka uana tere Kristo, nonei a katuun a tsimus. A markatona i manasa e kapa. Tara, a markato a tsimus e butu hakapa.
A mamanaka teka e lama tere Sunahan, e Sunahan pouts has te nolo pouts sila raira tere Kristo. Na nonei has te hala rai lam a toukui te go nolo pouts has merai lam a palair u katuun i tanen.
E mar ranga uana teka, e Sunahan e nolo pouts sila has raia u katuun tanen i puta tere Kristo. Nonei ema hakats nai a man markato a man omi i taren. E möa. Ba nonei e hala ranei lam u raranga tegi mar nolo pouts merai u katuun bate la pouts ruma i tanen.
Alam u tson sösöata ranga tere Kristo, e Sunahan e ranga hataatagi sila na i tamulam. Na lam e ranga hataatagi koru mia i tamilimiou tara solona e Kristo, tego nolo pouts memi limiou e Sunahan.
E Sunahan e hasöatei e Kristo, tema ka korumei ta markato ta omi, a man markato a man omi i tarara. Ba tara markato teka e Kristo e hagogoso beraira tegi matskö uu ra tere Sunahan.
Te kui gono tala memia lam e Sunahan, alam e ranga hatagala koru mera moulimiou, goma hapolase mi e Sunahan te taatagi koru raiou limiou.
Taraha nonei e pei, “Tara pöata tu taatagi raia lia u katuun, alia u hahengo uu i tamilimiou, na turu lanin hilu pouts, alia u taguhu raiou limiou.” Tara, i romana, nonei a pöata a niga te kato haniga renara e Sunahan. Tara, nonei a pöata te tatei lu pouts ranouara e Sunahan.
Alam e tataala hatskapa korum batema ngilin kato homi nami ta katuun ba nori te tatei ranga homi nariou a toukui te kate mulam.
Kaba, te kui be mialam e Sunahan tara mamanaka te katoe mulam, a nomi na toukui pan a parpara e butuna i tamulam na lam e roron makmakum ba has nem a manka te ngile mulam, kaba lam e hamana haniga noa hasim.
Nori i singata raiou lam, na i karabus raiou lam, na i hiagetageta me torohanan kato homi rariou lam. Alam u kui hatagala koru me kalata halanim me mate has mem a bes.
Alam e kato hanigam ne atei silem a ka a mana ne tuatamim na e niga mia turu katuun. Na man markato teka e haröto nena alam u katunun kui tere Sunahan. U Namnamei u Göagono te hakui ranou lam ba lam te ngil hamana has rem u katuun.
Alam e ranga hamanam na lam e ka mem a nitagala tere Sunahan. Alam e kui mem a markato a niga na matskö tara pal matou na u raranga tere Sunahan tara pal keruka.
A palair u katuun e hapan rariou lam bate solosei rariou lam. Ba palai te sigala rariou lam bate ranga hohomi rariou lam. U katuun e poeier alam u gamogamo, kaba u raranga i tamulam e mana nitöana.
U katuun e atei sil rariou lam, kaba nori e kato here rari lam u katuun papala. Alam e heremi u katuun te katsin mater kaba lam e töatöa noam. Alam e sagohem a kamits pan kaba lam ema matemi.
U katuun e kato here rari lam u katuun te taatagir, kaba lam e sasaala noa hasim. Alam u katuun tu möa ta moni, kaba lam e hala noa has nem a manka man niga tere Sunahan turu katuun u para. Alam u möa koru ta ka ni puta, kaba lam e ka noa has mem a mamanaka a niga tere Sunahan.
A matsomir i Korin, alam e ranga hamatskö koru uaiem i tamilimiou, alam e hatei baba nem a manka i torimulam.
Alam ema pile kap nami te ngil koru mera milam alimiou. E möa. Alimiou te pile kap namiou tego ngil koru mera milimiou alam.
Alia e ranga here mera gilimiou a galapien i tar. Alimiou go ngil ramou lam temar ngil has mera milam alimiou.
Na limiou goma ka gono merami u katuun te hahamanar bate taguhu ramen tara markato i taren. E möa. Ime temar kui haniga uariou a markato a niga na markato a omi? E möa. U ualesala na u kuhil ema tatei ka hobotori.
E Kristo na e Satan e tatei hiahanhanigar? E möa koru. A katuun te hamanana, na katuun te hahamanana ema tatei ka has meri u töa u hakats.
U saha u hanhaniga te kamer a luma tere Sunahan na u kesa? Taraha, ara e here rei a Luma tere Sunahan te töatöana. Te mar ranga peisa noa has uu e Sunahan, “Alia ena ka goua i toriren bate hula la goua i gusuren. Alia e Sunahan i taren na nori u katuun i tar.”
E kato uana teka ba Tsunono te pei hasena, “Alimiou go laba ramen bate ka halhal ba ramen. Alimiou go rama koru naiam a ka a korkoriana, balia te töan lu ragou limiou.”
“Alimiou ena hatamana moua romana i tar, na limiou ena galapien tson, na ena galapien touhaliou uamou i tar. Temar ranga uana a Tsunono te tagala soköna.”
A matsomi i tar, te hala tala nena e Sunahan u mamana u raranga u mana teka, aragi kato hagogoso ba tala nai a peisarara a mamanaka te kato hakorkorianena u tuenrei na u namnamei i tarara. Aragi matouti e Sunahan bate torohanan kato hagogoso sokön töa nera a peisarara.
Alimiou go ngil koru pouts ramou lam. Alam uma kato homie ii ta töa ta katuun i tamilimiou. Alam uma habirits ba nai ta töa ta katuun, tere Sunahan. Alam uma angöngose ii ta töa.
Alia ema ranga negi a ka teka tego saka merai limiou u ranga. E möa. Alia u ranga hakapein alam e ngil koru ramou limiou, noahasina tena mate hoboto rouara tsi tena töatöa hoboto has rouara.
Alia e saala koru ragou limiou bate sasaala has meragou limiou. A mamana nomi e butuna i tamulam, kaba lia e ongolo koru noa hasigu. A nisasaala i tar e möa ta nönöa nen.
I murina tina tukuia lam i Masedonia, alam uma husa ii. A nomi e butuia i tamulam tara mamana pala. Alam na palair u katuun u hiaraharaha, na torimulam e matout koru has.
Kaba e Sunahan e roron kato hasasaala rena u katuun te kamer a nitaatagi, na nonei e kato hasasaala has raiou lam tara pöata te tukuia e Taitus.
Na e Taitus e kato hasasaala has raiou lam te habulungana menaien tu markato hasasaala has mena mien limiou. Nonei e pei alimiou i ngilin tara korue moulia bate taatagi korumiou bate tagala sil hase moulia. Ba pöata tu hengo naia lia a ka teka ba lia e sasaala korugu.
Alia e atei silegu u pas i tar e kato hataatagi raiou limiou. Alia ema hakats nagi a ka teka, noahasina te kato hataatagi meraien limiou. Alia u taatagi mam mei tu kato hataatagi merai limiou tara tsitabubun pöata.
I romana alia ema sasaala megi ti kato hataatagi merai limiou, kaba tu sagoho kamits uaiam limiou bate hapalis ba namiou a markato a omi. E Sunahan noahas te kato hataatagi raiou limiou ba limiou ema sagohe mi a man raranga tu hala ni lam.
A nitaatagi na nimatsingolo te roron halanena e Sunahan e kato rena u katuun bate habirits ba ner a markato a omi be Sunahan te lu pouts ranen. A nitaatagi teka ema kato homie nei a katuun. Kaba a nitaatagi na i puta turu tsiktsiki teka e habutena romana a tou mate.
Tara, a nitaatagi te halani e Sunahan e kato haniga raiou limiou: alimiou e hakats hatagala tala namiou a markato i tamilimiou. Alimiou e tagala koru silemiou tego haröto mena milimiou a markato a niga. Alimiou e raharaha memiou a markato a omi bate matoutmiou. Alimiou e sagoho koruemiou a manka teka bate tagala silemiou a markato a niga. Na limiou e ngilin hahuna koruemiou a katuun te kato homina.
Alia u ma koloto sile ii u pas teka a katuun te kato homina, tsi a katuun ti kato homii. E möa. Alia u koloto silema tego haröto merai limiou i matana e Sunahan, te ngil koru mera milimiou alam.
Nonei a ka teka te kato hasasaala raiou lam. Aa, na e Taitus e kato hasasaala has lel merai lam a nisasaala i tanen, taraha alimiou hoboto u kato hasasaala mam me men.
Alia u saala raiou limiou tere Taitus ba limiou e kato hamanemiou u raranga i tar. A mamanaka ti ranga hamana naia lam i tamilimiou e butu hamana. Na ti saala menai lam alimiou tere Taitus e butu hamana has.
Na e Taitus e ngil koru lel meranoui limiou te hakats pouts mena neien tu hengo hanigan töa mena milimiou u raranga i tanen na tu toul haniga me mien limiou a nisasaala, noahasina tu matout uaiam limiou.
Alia e sasaala korugu, taraha, alia e hamanegu alimiou e kukute mou a man markato a man matskö na man niga.
A matsi hahatoulana, alam e hatei rami limiou temar kalala merai e Sunahan a man hun katuun tere Kristo i Masedonia.
Tara pöata ti kameien u nikamits na u tori tiama u para, nori i sasaala noa has. Nori ima ka mei ta ka, kaba nori i maniata noa hasiin tegi hala menaien ta monin hitaguhu.
Alia e hatei ragou limiou, nori i hala mei u ngil peisa i taren timar pile hapopo uaien bate na rus hasina.
Nori i singo hatagala sil korui tego haniga uu lam ba nori te taguhu raier u katuun tere Sunahan i Judia.
Ba nori e katoeier a ka te saluhe bani tu mar ngil uu lam, taraha nori i hala mamin a peisaren tara Tsunono ba turu ngil tere Sunahan, nori e hala has naier a peisaren i tamulam.
Ba lam e ranga hatagala mia tere Taitus tego kato noa menaien a toukui te hatanieien, te hala menari a monin hitaguhu.
Kaba te kato haniga mia limiou tara mamanaka, turu nihamana na tara niatei, na temar takei uami limiou temar ngil mena mi lam alimiou, alam e ngilem alimiou go markato haniga has uaiam teka tara toukui te hala naria a monin hitaguhu.
Alia ema tuke ragi limiou, alia e ngilin tara negu a nimana tara nimaniata tara palair u kristen te ngilin hitaguhur, balia te kato silegu alimiou go haröto has naiam tego ngil hamana koru mera milimiou u katuun tere Sunahan bate hala namiou a monin hitaguhu.
Alimiou e atei silemiou a nitaatagi tara Tsunono e Iesu Kristo. Noahasina te ka meien a mamanaka a niga, kaba turu ngilngil tanen i tarara ba nonei e butu here namei a katuun te möa ta ka. Nonei e laba sila nama a mamanaka a niga tanen i Kolö tegomi hala meraienra a mamanaka a nigana i Kolö.
Alia e mar ranga uagu teka: tu taniema limiou a ka teka turu hiningal te la hakapa, turu ngil na tara mar nihalhala, alimiou u tania hanigei mumen tara niniganiga i tamilimiou.
Bora, na hakapa taleiam a ka tu hatanie muma limiou. Ba nimaniata i tamilimiou te la gono mena te hala hakapa mena milimiou a ka tu mar ngilin hala uaiam limiou.
Taraha, te kana a nimaniatan hala, e Sunahan e lu has me noien a nimaniata te antunana tara ha te ka memi limiou. Nonei ema ngile nei alö go halani a ka tema ka memilö.
Alia ema peigi alimiou go kui iam ba palai te ka pinopinor. E möa. A ka teka e kato kabueri tego markato uaiam limiou iesana. Te ka memia limiou a parpara a ka i romana, alimiou go taguhu ramen. Na tena ka has meroien a parpara a ka i murimuri nori ena tatei taguhu has rariou limiou romana, ba mamanaka te hihinatue poutsuna.
<range>
Na u Buku u Göagono e pei hasena, “A katuun te kamei a kannou a para ema ka baba mei ta kannou. Na katuun tema ka bala mei ta kannou ema makmakum korui.”
Alam e haniga koru uaiem tere Sunahan te hala menaien e Taitus u tori u niga ba nonei te ngilin taguhu koru ranou limiou temar ngilin taguhu has meragi lia limiou.
Taraha, nonei e haniga korui ti hangö uala lam, na nonei peisa has e ngilin la koru uala i tamilimiou batena taguhu ranou limiou.
Na lam e hala gono has memien u hahatoulana i tarara te tara marei hoboteier a hun katuun tere Kristo tara toukui te katoe nen te habulungana haniga mena neien u Bulungana u Niga.
Na nonei i hala lel hase ii a toukui tega peigi meraien lam, te lu la mena milam a monin hitaguhu teka bate soloseie nou a Tsunono. Na e haröto has nanou ara e ngilin hiatagtaguhura.
Alam u kato mei a ka teka, u katuun ena mots hahatu merari lam a monin hitaguhu pan koru ti lu la ni lam.
Taraha, alam e torohanan kato hamatskö mia i matana a Tsunono na i matar u katuun has.
Na lam e hala gono has mera mien a hahatoulana i tamulam. Alam u torohana hakapeien a parpara pöata me sabeiem nonei e ngilin hitaguhu koruna tara mamanaka. Na nonei e ngilin hitaguhu koru hasina tara toukui teka, taraha nonei e hamana koru ranou limiou.
E Taitus nonei a tson te kui gono menou lia na te taguhu has ranou limiou. Na palair u hahatoulana te la gono merouen, nori has u katunun tataala tara man hun katuun tere Kristo, na nori e solosei haseier e Kristo.
Ba limiou te haröto tala namiou te ngil mera mien limiou bate hengoemiou u singo i tamulam. Ba man hun katuun hoboto tere Kristo te atei sileriou alam uma saala pinopino rai limiou.
Alia ema antunan koloto nagoi tu raranga tu para i tamilimiou tara nihitaguhu teka te ngilin hala rami limiou turu kristen.
Alia e atei silegu alimiou e ngilin taguhu ramen. Pöata tena ranga goua lia tara tei Masedonia, alia ena ranga sesei nitöa ragou limiou bate poeiegu, “A matsi hahatoulana tere Kristo tara provins i Gris i ngilin hala noa hasiin a monin hitaguhu turu hiningal te la hakapa.” U ngilin hitaguhu i tamilimiou e kato has ranen ba nori te ngilin hitaguhu hasir.
Kaba lia e hala meragoui a matsi hahatoulana i tamilimiou ba nori tena tara korueier te markato taatago sil mena milimiou a ka teka ba man raranga te solosei merari limiou te manana. Na nori e tatei na tara sabier alimiou e ngilin hitaguhu miou, tu mar ranga has uu lia.
Ara ena mots matsingolora tegi na sabe menai a tei Masedonia te la gono mere gulia, tegoma kato taatago menami limiou ta moni tu mar ranga uu lia.
E kato uana teka ba lia te hamam ragou a matsi hahatoulana i tar i tamilimiou, ba nori tena hamatskö mameier a moni tu ranga hamana mam namuma limiou. Ba nonei te haröto nanou alimiou e hala nemiou a monin hitaguhu turu ngil peisa i tamilimiou, batema hala memi te singo hatagala uaier u katuun i tamilimiou.
U hakats pan koru teka e poeiena, tema leba hapara moalö, alö na nou hase mou a kannou a topisa. Kaba te leba hapara moalö, alö na nou hase mou a kannou a parpara.
Alimiou a man tötöa e tatei mar hala hapopo uamiou tu markato mena milimiou u hakats i tamilimiou. Alimiou goma hala memi a monin hitaguhu u huol u hakats, tsi te hala has uaier a palai. E Sunahan e ngil koru rena u katuun te sasaala mer te hala uaren.
Be Sunahan te tatei hala ranei limiou a mamanaka a niga, ba limiou tema makmakum ba namoi ta ka. Ba limiou te ka memou a mamanaka te antunan kate moa limiou a mamana toukui a niga.
U Buku u Göagono e poeiena: “A katuun a tatangana e tatanganana turu katuun ti möa ta ka. U katuun ema solopale roi a markato a niga i tanen.”
E Sunahan te hala nena a man ngal tena lebeier u katuun te kui ria turu kui, na nonei has te hala nena a mamana kannou te noueier. Nonei noahas te hala hantue nanou a mamanaka i tamilimiou ba limiou te tatei hala has ramiou a palair u katuun. Ba markato a niga i tamilimiou te pan susul nou bate tapiou has uanou turu katuun te hala ra milimiou.
Aa, e Sunahan e hala ranei limiou a mamanaka ba limiou te antunan hala hapara has ramou a palair u katuun. Ba tara toukui te katoemulam, te hala mena milam a monin hitaguhu te hala na milimiou ba u katuun te haniga uariou tere Sunahan.
A toukui a niga teka te katoe milimiou e taguhu rena u katuun tere Sunahan, ba u katuun u para te hengo narouen bate haniga koru uariou tere Sunahan.
Aa, nori e haniga uariou tere Sunahan, taraha alimiou e tangana ramen na palai has. A markato has teka te haröto nanou alimiou e kukute hanige miou u Bulungana tere Kristo te hamane milimiou ba nori te soloseie riou e Sunahan.
Ba nori te singo sil rariou limiou bate ngil koru has rariou limiou, taraha e Sunahan e haröto sila nena a nihitaguhu i tanen i tamilimiou.
Aragi haniga uu tere Sunahan te hala mera meienra nonei a ka a niga koru te niga bala nena a mamanaka, nonei a Pien i tanen.
Alia e Pol, e ranga hataatagi hatagalagu na e ranga hatami gia i tamilimiou, te markato has uana e Kristo. A palai i tamilimiou e poeier alia e hala putegu a peisar te ka gono meragi lia limiou, kaba te ka halehana gialia, alia e ranga hatagala koru gia i tamilimiou.
Alia e hatei mam ragou limiou, alia ema ngilin ranga hatagala gia i tamilimiou tena butu goua lia i tamilimiou. Kaba lia e ranga hatagala goua turu katuun te poeier, alam e kato here rami u katuun te kukutier u ngilngilina i puta.
E manana, alam e ka mia tara han i puta teka, kaba lam e hiatatung mia turu namnamei.
Alam ema hiatatung memi a mankaan hiatatunguna i puta. E möa. Alam e hiatatung mem a man kaan hiatatung a man tagala tere Sunahan te antunan kato homiena a manka te tagala koruna.
Alam e kato ba nem a mamanaka te hatu kap nena na te hipus nena tegi atei sil menai u katuun e Sunahan. Alam e palis hasem u hakhakats turu katuun te omi korur bate kukuteier u ranga tere Kristo.
Na pöata te hengo haniga nitöa ramoua limiou alam, ba lam te tatei hahuna noahas ramou u katuun te hipusur.
Tara a ka tego tarilö. Te pei mialö alö a katuun tere Kristo, tara marei talei, ga lam has u katuun tere Kristo.
E manana, toum alia e ranga sesei hapara negu a nitsunono te hala railam e Sunahan, kaba a nitsunono te hala railam e Sunahan ema pita pute neilö kaba nonei e söataseie noulö, na lia ema antunan matsingolo negoi tego ranga sesei uu lia i tamilimiou.
Alia ema torohanan hamatout meragi limiou a man pas te kolotegu lia. E möa.
A palai i tamilimiou e pei toume riou, A man pas tere Pol e ka mena u raranga u tagala koru, kaba te ka gono mera nen ra, nonei a katuun a pata siba na u ranga i tanen ema ka menei ta nitiama.
Kaba u katuun teka egi atei sil, u raranga te koloto nagia lia turu pas tara pöata te ka gia lia i lehana ena kato hase goua lia tara pöata tena ka gono meragoua lia u katuun teka.
Möa tu hakats bala, alam ema ongolon solosei peise mi a peisamulam bate poeiem alam e hihinatue gono has merem a palair u katuun i tamilimiou te ranga sesei pouts naier a peisaren. Nori e hiahanhantuna pouts naier a peisaren bate ona meri a peisaren a man lo peisa i taren. A markato teka e tutu koruna.
Alam ema antunan ranga sesei pinopino nami a man toukui na ielesala tema atei silemilam. Kaba lam e ranga sesei las namou a toukui te hala railam e Sunahan, ba tena antuna puku has noua i tamilimiou.
Alimiou e ka mia iahana toukui na nipepeito te hala railam e Sunahan na lam uma arohe ii a nipepeito teka tara pöata tu rangaia lam i tamilimiou. E möa. Alam koru tu la tutuun sokö mema u Bulungana u Niga tere Kristo i tamilimiou.
Na lam ema ranga sesei heremi alam tu kati a toukui te kato a taina katuun. E möa. U pannen u ngil i tamulam e markato uana teka, te pan susul hatagala noua u nihamana i tamilimiou ba makumun kui i tamulam te tataabala susul has nou.
Ba lam te tatei na habulungana nem u Bulungana u Niga tara man han i pal mam i tamilimiou, a man han tema hihatuts noa neia ta katuun. Ba u katuun tema tatei pei roi alam e solosei memi a peisamulam a han ti kui la a palair u katuun.
Na u Buku u Göagono e poeiena, A katuun te ngilin ranga seseina ega ranga sesei ni a Tsunono.
Taraha, u katuun te ranga sesei siler a peisaren ema hapan rari. Kaba u katuun te haniga rena a Tsunono nori te hapan raier.
Alia e ngilegu alimiou go haka ba buna moulia balia te kato begu a tsitabubun ranga a tsi tutu. Kaba lia e taregu alimiou e hengoe moulia.
Alia e hakats hapara ragou limiou temar hakats has uana e Sunahan. Taraha, alimiou e heremi a tahol a kukubei, na lia u hopö kap merai limiou tego tölo mena milimiou a töa puku lahas a tson, nonei e Kristo. Alimiou u peiam nonei lasi a töa Tsunono te hamana uami limiou.
Kaba lia e matoutegu, alimiou ena mots heremi e Eva te hengo sila nai u gamo tere Satan a kökötsi, batema hakats sil lenemi e Kristo puku lahas a töa.
Taraha! Tena la menama romana ta katuun a taina a Iesu tsi u taina u namnamei u göagono tsi u taina u bulungana u niga te halhal nena a Iesu na u Namnamei u Göagono na u Bulungana u Niga tu la mema lam, alimiou e toul here noahas me moien temar toul menai e Eva e Satan.
Alia e peiegu u aposol gamogamo teka ema pan bala nari lia.
Alia ema tatei raranga balagi, kaba lia e atei silegu a ka te ranga negu lia. Alia u haröto hakapa rai limiou a mamana niatei na mamana markato a niga.
Alia u kato homi, tu hala puta menai a peisar tego hapan merai lia limiou bate rarare pukpukuegu u Bulungana tere Sunahan i tamilimiou? E möa.
Alia u lui a monin hitaguhu tara palair a hun katuun tere Kristo tegomi taguhu merai lia limiou.
Na pöata tu ka gono meraia lia limiou ba moni i tar e makmakumuna, alia uma singoe ii ta moni i tamilimiou. Taraha, a matsi hahatoulana ti lama i Masedonia i mi pioue ii lia a manka tu ngili lia. Alia uma mala singoe ii ta moni i tamilimiou, na lia ema antunan hatiama ragi limiou bate singoe gou ta moni tara man pöata te la nama.
Alia e hatei hamana ragia limiou tara solo tere Kristo, u ranga te hatei la nena a markato teka i tar ema hapiou naria tara man han i Gris.
Taraha e hana? Alia e rama ragou limiou? E möa. E Sunahan e atei silena alia e ngil ragou limiou.
A ka te katoe gulia, alia e kato noahase gouen. Bu katuun te ngiler egi soloseri, na egi tara mareieri tema tatei peiroi, nori e mar kui has uaier temar kui uamu lam.
U katuun teka ema aposol hamanari. E möa. U katuun u gamogamo te kato here nari a peisaren u aposol tere Kristo.
E manana, e Satan e kato here has nai a peisanen a angelona turu ualesala.
Ba tema tutu nei tegi gamo has uu katunun kui tere Satan bate kato hereri nori u katunun pepeito kap turu lotu te hihatuts nena a markato a niga. Nori ena lu hase riou a nihahuna te matsköna tara man markato i taren.
Alia e ranga leligu, alimiou goma poeiemi alia e tutugu. Kaba te pei mia limiou alia e tutugu, bara, lu here tala namilia a katuun a tutu balia te solosei hasegu a peisar.
Alia ema kukute talegi u raranga tere Sunahan. E möa. Alia e ranga heregi a katuun a tutu bate soloseiegu a peisar.
U katuun u para e kukuteier a markatona i puta bate solo seseier a peisaren, alia has e markato uagou iesana.
Alimiou e peimiou alimiou e atei korumiou, kaba limiou e sasaala noahas memiou te hengo merami u katuun u tutu.
Alimiou ema ka hamana memi ta niatei. Taraha, a pal tson teka e hakui pukpuku rariou limiou bate a angoso rariou limiou na e gul haser a moni na mamanaka i tamilimiou, na alimiou ema hapiou ramien. Nori e sigala rariou limiou bate tapaler a pole milimiou.
Alia e ranga here noa hasegi a katuun a tutu. Tema matoutun ranga sesei narien ta ka, alia e ranga heregi a katuun a tutu, ema matoutun ranga sesei has goi.
Nori a tei Hibru? Alia has a toun Hibru. Nori a tei Israel? Ga lia has a toun Israel. Nori e hatubuna ria tere Abraham? Ga lia has.
Nori u katunun kui tere Kristo? Bara, alia e ranga heregi a katuun a tutu. Ga lia a katunun kui te niga bala ragen. Tara, alia u kui hatagala bala raien na lia u ka haparaia tara karabus. Alia i singateiou a para pöata, na u roron mate karasa has.
U Jiu i lahuse ii lia a wip u topisa u maloto na tosie a pöata na ka teka e butu a tolima a pöata nitöa.
Topisa a pöata u katuun i singate ii lia a pata. Na töa pöata alia i titi hateiou. A topisa a pöata alia u ka ia tara tolaala te omi ia i tasi. Na tara töa pöata alia uolo ia i tasi tara töa lan na töa bong.
Tara man tou lala i tar, a ka a para e torohanan kato homi naiou lia: a man ramun te saputu piou, u kopkop, na u Jiu, na u katuun tema Jiu ri. A man nomi e butu has ia i tar tu kaia lia tara man taun na tara makum a palaka na i tasi has. Na u hatoulana na u hahahinana gamogamo i tar i torohanan kato homi haseiou lia.
Alia u kamits koru mei a toukui pan i tar. A para a bong alia u namala soho ii. Alia u bes koru na u maka koru has. Tara parpara a pöata alia uma kamei ta kannou na tu hasobö na ta makumun soho.
Tagono talamena a mamanaka, alia e ka has megu u hakats pan koru te pepeito kap mera gilia a man hun katuun tere Kristo.
Pöata tema hamana hatagala neia a töa katuun, alia e hasagoho hase gen. Pöata te kato homie ria a töa katuun bate kato homina, ba torir te taktakots koru mena a raharaha. Ga e noa talana. Alia goma ranga sesei nai a manka teka.
Tego ngilin ranga seseia lia, alia u ranga sesei ni a manka te haröto nena alia ema tagalagi.
E Sunahan e Tamana e Iesu a Tsunono e atei silena alia ema gamo gi. Aragi solosei nitöa naien tara mamana pöata!
Tara taun i Damaskus, u katunun pepeito tere Aretas a king i taratara kapiin a man tamana tara ololo tara taun tegi pile kap menaien lia.
Kaba man hahikapien i tar i hakoul mei lia a baskete te tara here ii a tohene a kapan tara binroa i hapalana ololo, ba lia e busugu.
Alia e ranga hangisei leligu, noahasina tema habute noien taka. Alia e ngilin hatei ragi limiou a man hiharöto na manka te haröte ii lia a Tsunono.
Turu töa u maloto na u tohats u hiningal te la kapa, alia i lu menai i Kolö iasa nitöa. Alia ema atei silegi a ka teka e butu hamana tsi alia u tara tuni u hiharöto. E Sunahan te ateina.
Kaba lia e atei silegu alia u la sei uu i Kolö. Toum romana alia u la sei gono mei u tuenrei tsi u namnamei tuun. E Sunahan te ateina
Alia u hengoema a manka man kapan koru tema antunan hatei nari turu mar ranga turu katuun, a manka man göagono tema tatei haröto naria i puta.
Alia e tatei ranga sesei negu a ka teka, kaba lia e raman ranga sesei negu a peisar. Alia e ranga sesei tuun las nagou tema tagala uagi lia.
Kaba tego ngilin solosei menai lia a peisar, alia ema ranga here goi a katuun a tutu, alia e ranga nagou u mana. Kaba lia ema soloseie goi a peisar, taraha alia ema ngile gi ta katuun ega kukuti u raranga i tar tara manka tu tarema lia na tara manka tu hengoema lia bate soloseie noulia.
Alia i hatare ii a man para a man hiharöto pan koru tere Sunahan. Nonei ema ngile ii tego hakats sesei menai lia a peisar, ba nonei e haniga nena tego sagoho menai lia a kamits i peisar. Nonei a kamits teka e here nei a katunun kui tere Satan te hakamitse noulia bate hatu kap nena tego hakats sesei koru menai lia a peisar.
A topisa a pöata alia u singo uu tara Tsunono tego luba menaien a ka teka.
Kaba nonei e pei i tar, “A nihitaguhu i tar e antunana i tamölö, taraha a nitagala i tar e butuna tara nipata i tamölö.” Balia te sasaalagu bate ranga sesei negu a manka te haröto nena alia ema tagalagi, ba nitagala tere Kristo te tatei kagono menoulia.
Aa, alia e sasaala megu tema tagala uagi lia na te ranga hohomi menarilia u katuun i tar, na te hakamits menari lia, na nomi na u tori tiama te butu has ria i tar. Te butu silana a manka teka tema tagala uagilia tara solona e Kristo, alia e sasaalagu. Taraha, a pöata te haröto nena a manka teka alia ema tagalagi, nori e haröto has naier a nitagala tere Kristo.
Alia e ranga here gulei a katuun a tutu. Kaba lia e kato silegi a ka teka tego söata menai lia tu ranga tu niga i tamilimiou. Alia a katuun papala, kaba lia ema tetenei nagi u aposol u nigan ranga i tamilimiou.
A pöata tu kaia lia i gusumilimiou, e Sunahan e harötein alia a aposol i tanen, te kato menaien u mamana u mar mirakol.
Alia u markato has uu i tamilimiou tu roron markato has uamalia tara palair u hun katuun tere Kristo. Alimiou e hakats silemiou tuma singo menai lia ta monin hitaguhu? Haromana koru, taatagi namoulia tara markato teka.
Alia e kato taatago poniegu tegona tara merai limiou, a hatopisana a pöata. Na lia ema hasösö ragoui limiou ta ka go hala namuma limiou. Alia ema ngilegi a manka i tamilimiou, alia e ngil tuun ragou limiou. A galapien ema tatei hanoueri e tsinaren na e tamaren. E möa. E tsinaren na e tamaren te hanou raier a galapien.
Alia e sasaala megou te hala mena gilia u moni na peisar hoboto i tamilimiou bate taguhu ranou limiou. Alia e ngil koru ragou limiou, kaba, nonei toum te kato ranou limiou balimiou tema ngil balemi lia?
A palai i tamilimiou e hatanganar bate poeier alia uma gulei ta moni i tamilimiou. Kaba palai i tamilimiou e poeier alia u angöngoso raiou limiou bate gamo ragou limiou.
Kaba ime tu mar a angoso merai lia limiou? Toum romana turu katuun tu hala mera mei lia i tamilimiou? E möa koru!
Pöata tu hala ne la lia e Taitus na palair u hahatoulana, nori i a angoso has raiou limiou? E möa. Taraha alia na e Taitus, alam e tataala mem u töa puku u Namnamei na markato i tamulam e hihinatuena.
Alimiou romana e pei toum lase miou alam e ranga kökopo nem a man ranga teka bate taguhu pouts ranou lam? E möa. Alam e ranga nem u raranga te hala nema e Kristo i matana e Sunahan, na mamanaka te katoe mulam a matsi hahatoulana, e taguhu ranou limiou.
Taraha, alia e matoutegu tena la pouts guma lia romana, alia ema ngile goi a manka tena tare goulia na limiou ema ngil hase moi tena mar ranga ua goulia. Alia e matoutegu alia e na sabie gou te hia o omi uamiou limiou bate hia raharaha miou bate hakats peisa namiou a peisamiou. Alimiou e namos ranga hohomi silemou a palai bate tuts sil ramen, bate ranga hangisei namiou a peisa milimiou bate kato hatutu has miou.
Aa, alia e matoutegu tena la pouts romana guma lia i tamilimiou, e Sunahan toum e hamatsingolo menoi lia a markato i tamilimiou. Balia te tabe me gou, a parpara i tamilimiou ema hapolasa noahaseri a man markato a man omi i taren. U katuun ti tsikolo na te lulu tsonir na ti kato a man palaina a man markato a man omi i manasa ema hapolasa noahaseri a man markato a man omi teka.
Nonei a hatopisana pöata teka tena tara ragoua lia limiou. U Buku u Göagono e poeiena, Te hatangana hoboto ria a huol tsi a topisa a katuun ti tari te kato homi uu a taina a katuun, nonei ena hahune riou.
Alia e ranga hatagala gia i tamilimiou u katuun ti kato homi i manasa, na limiou hoboto has. Alia u hatei naien tara hahuoluna a nilala i tar i tamilimiou. Alia e ka halehana talagu, kaba lia e kato lelegu u ranga teka: tara pöata te la lel goua lia i tamilimiou, alia ema taatagi ragoui u katuun te kato homir bate hahuna koru las ragouen.
Alimiou e hahamana namiou te ranga silana e Kristo i tar? Bara. Alia e haröto ragoui limiou, e Kristo ema pata ba ranei limiou. E möa. Nonei ena haröto nanou a nitagala i tanen i gusu milimiou.
E manana, ti nila naia e Kristo tara kuruse e harötein a nipata i tanen, kaba tara nitakei na nitöatöa i tanen, e haröto nena a nitagala tere Sunahan. Na lam e roron pata here hase mien, kaba pöata tena ka moua lam i tamilimiou, alam e ka memou a nitagala tere Sunahan te markato uana a katuun te ka gono mena e Sunahan.
Alimiou go tara pouts mia i peisa milimiou tego hamana hatagala noahas uaiam limiou. Tema sabie moi limiou e Iesu Kristo e kana i tamilimiou, alimiou e rus moa tara nitorohana teka.
Alimiou go atei sileiam alam u ma rus ia tara nitorohana, noahasina te pei ria a palai i tamilimiou alam u rus hakapa. E möa. Alam e singo silem alimiou go kato hanigaiam batema kato homi mi.
<range>
Alam ema tatei kato homiemi u raranga u mana tere Sunahan. E möa. Alam e tatei taguhu lase men.
Te atei sile moua lam alimiou e hamana hatagala miou, ba lam te sasaalam, noahasina tema tagala uami lam. Alam e singo hatagala koru silem tego niga koru uaiam limiou.
Nonei a ka te koloto sile gulia bate mar ranga uagu teka, te ka halehana ba ragia lia alimiou. Alia e ngilegu a ka teka: a pöata tena butu goua lia i tamilimiou, alia goma ranga hatagala korui i tamilimiou bate haröto negu a nitagala te hale ii lia a Tsunono. Nonei ema hala sile ii lia a nitagala i tanen tego hahuna merai lia limiou. E möa. Nonei e hala sileien tego taguhu merai lia limiou.
Matsi hahatoulana, alia e hakapa talegu u raranga i tar. Alimiou go torohana hatagala koruiam tego matskö koru uaiam limiou. Hengo taleiam u raranga i tar. Na limiou go hia tangtanganaiam bate ka haniga hobotomiou. Alimiou go markato uaiam teka be Sunahan te ka gono mera nou limiou, taraha nonei a mouna a markato te hiangilngil uaier na te hiakaka haniga uaier.
Alimiou go tareiam a tabi bate hiahanhaniga miou.
U katuun hoboto tere Sunahan e hala rari limiou u haniga i taren.
Alia e Pol, na man hahatoulana i tar te hamana mia tere Kristo, e hala menami u pas teka i tamilimiou u katuun u kristen te ka mia tara provins i Galesia. Alia a aposol. Na u katuun tuun tima halei lia a toukui teka. E möa. A toukuin aposol i tar e butuma tere Iesu Kristo na tere Tamarara e Sunahan te hatakei poutsi e Iesu tara tou mate i tanen.
<range>
E Sunahan e Tamarara na e Iesu Kristo a Tsunono e tatei taatagi rariou limiou na e tatei hala has rari limiou a masalohana.
E Kristo e mate sil tego luba menaien a man markato a man omi i tarara, na tego purese pouts meraien ra tara markato a omina i puta. Nonei e markato uu temar ngil uu e Sunahan e Tamarara.
Na te markato tala uanen teka bara te solo sei nitöa nera e Sunahan tara mamana pöata! U mana.
Alia e asingoto koru negu a markato te katoe milimiou! Tara tsitabubun pöata puku teka ba limiou te katsin hapolasa bane miou e Sunahan, na e Kristo te taatagi raiou limiou. Nonei te ngö merai limiou i tanen, kaba limiou e kukute tsipone miou u tana u mar hihatuts len.
E möa len tu taina tu mar hihatuts tega ka, kaba palair u katuun e ngilin kato hatutu tuun rariou limiou bate maman palis naier u Bulungana u Niga tere Kristo.
Sanena lam tsi u angelo tego rarare berai limiou u bulungana te halhal na turu Bulungana u Niga, balam te korupakö has rariou.
U raranga teka alam u habulungana mam has naien i manasa na alam e habulungana noahas namen i romana: te hihatuts nanoua ta katuun u raranga te halhal na turu Bulungana u Niga i tamilimiou, e Sunahan ega ranga hohomi naien.
Alia ema kato megi u raranga teka tegi haniga menai lia u katuun. Emoa. Alia e kato silegu e Sunahan tega hanigeiou lia. Te kato hasasaala ragoua lia u katuun, alia ema kui begi e Kristo.
A man hahatoulana i tar, alia e hatei ragi limiou, u Bulungana u Niga tu hatuts railia limiou, e möa tega butu uamen turu katuun tuun.
E möa ta katuun tega hatutse ii lia u raranga teka. Kaba e Iesu Kristo te haröte ii lia a man raranga teka.
Alimiou e atei silemiou alia u tagala sil korui u lotu turu Jiu i manasa. Na lia u kato hakamits koruri u katuun ti hatsunoni e Kristo, na lia u tagala sil korui tego kato homi meraien lia.
Alia u tagala sil korui a markato turu tubur u Jiu, bate kato salsaluhe raiegu u katuun ti totou posa gono merai lia ti kukuti u lotu turu Jiu.
E Sunahan e hopö kap mam noa naiou lia, ba lia tema posa noeri. Ba nonei e taatagi nanou lia be ngöe noulia tego kui be menaien lia, terena pöata noahas ien te hopö kapiin.
Na pöata te hatareien lia a Pien Tson i tanen, tegona rarare menai lia u Bulungana u Niga i tanen tara palaier u katuun halhal, alia uma rangatei ta katuun ta saha taka tegona katoi lia. E möa.
Na lia uma la hasi i Jerusalem tegona tara merai u katuun ti aposol mam naiou lia. E möa. Alia ina kaia tara han i Arebia me hakopis pouts uagu tara taun i Damaskus.
Na i murina te kapaia u topisa u hiningal ba lia e lag i Jerusalem mena taregu e Pita. Alia u ka gono meien turu maloto na u tolima u lan.
Kaba lia uma tarei ta tabina ta aposol. Alia u tara lasi e Jemis e toulana hamatskö a Tsunono.
U raranga te koloto negu lia teka e manana. Alia e ranga hamana gia i matana e Sunahan, na alia ema gamo ragi limiou.
Murinen balia e la uagu tara provins i Siria na i Silisia.
Tara pöata teka u kristenir tara provins i Judia ima tara noei a matar.
Nori i hengo tunin u mar raranga teka, “Nonei a katuun te roron hala raira a nikamits pan koru e hahatei tala nena u nihamana te kato hohomi mameien.”
Ba nori e solosei sila naria e Sunahan, tara manka te butuia i tar.
I murina u maloto na u tohats u hiningal, ba lam mere Banabas e la pouts lel uaiem i Jerusalem. Alia i lu hasela e Taitus me la gono has mera noulam.
E Sunahan noahas te hatarein tego la uu lia. Ba lia ena gum gono meraiegu a pal kapan turu Lotu me hatei ragien u Bulungana u Niga, ti roron ranga merai lia u katuun te halhal ria turu Jiu. Alia u mar hakats u teka: A toukui ti katoema lia i manasa te antunana i romana ena mots lalapukuna.
Alia u ka gonomei a hahikapien i tar e Taitus a toun Grik, kaba pal kapan teka ima ranga sile ii tegi hapö menaien.
Kaba palair u katuun tima kristen ii hasohaleia a peisaren turu katuun u kristen. Nori emi katsin tari ta saha ka tego katoi lam u katuun tere Iesu Kristo. E Iesu nonei te purese ba raialam tara Lo turu Jiu, kaba u katuun teka i ngilin hakits pouts len raiou lam.
Kaba lam ima hengo koru las raien. Alam i ngilin tara kap haniga berai limiou u hihatuts hamana tegoma palis uaien.
Na pal kapan turu lotu ima hapone ii tu töa tu raranga tara man ranga i tar. Alia ema hakats hapara nagi te pal kapan uaren taraha, e Sunahan ema hakats has nanei a solo a kapan tara katuun. E möa.
Nori i tari e Sunahan e hale ii lia a toukui tegona hatei menai lia u Bulungana u Niga turu katuun te halhal ria turu Jiu, temar hala has menaien e Pita a toukui tego hatei menaien u Bulungana u Niga turu Jiu.
E Sunahan e hale ii e Pita a nitagala tego la menaien u raranga tere Sunahan turu Jiu. Na te kato has uaien i tar e Sunahan e hala hase ii lia a nitagala tego la menai lia u raranga i tanen turu katuun te halhal ria turu Jiu.
Na ere Jemis mere Pita ne Jon a pal kapan turu Kristen, nori i tara sabe te hala menai lia e Sunahan a toukui teka, ba nori e haniga rariou lam mere Banabas. Na lam u haniga hobotein tego hatei noahas menai lam u Bulungana u Niga turu katuun te halhal ria turu Jiu, na tegi hatei noahas menaien u Bulungana u Niga turu Jiu.
Nori i hatei puku railam tego taguhu merai lam u katuun tima kamei taka na ti kaka puku, na nonei koru has u ngilngil i tar.
Pöata te la uu e Pita tara taun i Antiok, nonei e ron nou gono mam mer u kristen tima Jiu ii. Kaba i murina timi tukuia u katuun te hala rema e Jemis, be Pita e la hatalis ba rena u katuun tima Jiu ii, ba nonei ena nou halhalina. Taraha, nonei e matoutir u kristen, ti pei menaien u Jiu ima tatei nou gono merai u katuun tima pala uai i taren.
<range>
Na pöata te katoeia e Pita a ka teka, ba palair u Jiu ti kristen e kukute haser te markato uu e Pita, na e Banabas has. Ba lia e ranga hapiou megia e Pita i matar u katuun, taraha nonei ema kato hamatskö ii.
Kaba pöata tu tareia lia tima kukute hamatskö menaien temar hihatuts uana u Bulungana u Niga, ba lia e ranga paka megia e Pita i matar u katuun hoboto me poeiegu, “Alö a Jiu. Na lö u kato haniga mam tu markato uu lö te kato uar u Kristen te tema Jiuri. Ga taraha tsiponi ba lö te kato silem i romana u katun te tema Jiuri e gi kato uu te kato uar u Jiu?”
E manana ara i tuhanaia turu Jiu na ra ema katuun halhal rei te ngö rari u katuun u omi. E möa.
Kaba ara e atei silera a katuun te kukuteiena a Lo turu Jiu ema matskö neia i matana e Sunahan. E möa. U katuun te hamana ria tere Iesu Kristo, nori u katuun te ngö ranoui e Sunahan u katuun u matskö. Ara e atei silera e möa ta katuun tega antunan matsköia i matana e Sunahan te kukute mena neien a Lo turu Jiu.
Kaba pöata te hamana ria ra tere Kristo bate hamana silera tego kato hamatskö merai ra e Sunahan, ba palai te poeier ara e here rari u katuun tema pala uari turu Jiu te kato homir batema kukutieri a Lo. E hana, e Kristo te haniga nena tegi kato homi u ra? E möa koru talasi!
Kaba te hapolasa ba nena a katuun a markato tara Lo bate kukute pouts lele nen, nonei a katununa tara markato a omi.
A Lo turu Jiu e haröte nei lia, alia e heregi a katuun e mate hakapa, taraha alia ema antunan kukute haniga nitöa nagi a Lo. Na tara maroro teka alia e töatöa gono megu e Sunahan. Na lia u kute gono hakapa meia e Iesu tara kuruse me mate gono megen.
Alia i lu hakapi a nitöatöa a tsimus. Kaba nitöatöa teka ema nitöatöa uanei i tar. Emoa. Kaba e Iesu nonei te kana i tar. Na mamana markato na man toukui te katoe gialia i puta, alia e katoe gien tara marorona turu nihamana. Na lia e hamana gia tara Pien Tson tere Sunahan. E ngil korue ioulia me mate silena tego taguhu menaien lia.
Alia ema ngilin katoegi a nitaatagi tere Sunahan a ka pinopino. Tega kato haniga raira a Lo tere Mosis ba ra te butu haniga ria i matana e Sunahan, bora, ge Iesu e mate pinopino tala.
Alimiou u katunura i Galesia alimiou u katuun u tutu. Alam u hatara hakapa rai limiou e Iesu Kristo, te mate uaien tara kuruse tego luba menaien a man markato a man omi.
Na lia e ngilin rangata ragi limiou a töa ka: u Namnamei tere Sunahan e la uama i tamilimiou tu kukute mena milimiou a Lo turu Jiu, tsi tu hengo mena milimiou u Bulungana u Niga bate hamane men?
Alimiou e tutu korumiou! Alimiou u butun kristen sila muma turu Namnamei tere Sunahan. Kaba limiou e katsin hahonoto len memien a nitagala peisa i tamilimiou?
A nikamits ti lu mameiam limiou turu Bulungana u Niga, alimiou u lu pinopino tune men? Kaba lia ema peigi alimiou i lu pinopino tune men.
Tara pöata te hala nanoua e Sunahan u Namnamei i tanen i tamilimiou, bate katoena a man mirakol i gusumilimiou, nonei ema kato menoi a ka teka te kukute mena milimiou a Lo turu Jiu. Kaba nonei e kato menoien te hengo menami limiou u Bulungana u Niga bate hamane men.
U Buku u Göagono e mar ranga uana teka: Temar hamana menai e Abraham e Sunahan, ba nonei e ngö neien a katuun a matskö.
Ba lö te tara talemen, u katuun te hamanar nori a galapien tere Abraham.
I manasa koru e Sunahan e atei sil mami u katuun tema Jiu ri, ena hamana roua i tanen na turu Bulungana u Niga. Ba nonei te ngö ranoien u katuun u matskö. Na i manasa koru nonei e hate ii e Abraham u Bulungana u Niga teka. Ba nonei e poeiena, “Alia ena kalala sila ragoua a man hun katuun hoboto i puta i tamölö.” Temar ranga noahas uana u Buku u Göagono.
E Abraham e hamana uu tere Sunahan, be Sunahan e kalala gono mera neien u katuun hoboto timar hamana has uu i tanen.
U katuun te hasola ria tara Lo turu Jiu bate poeier nonei lasi a maroro tena butu sila roien tere Sunahan, nori u katuun te korupakö raiena e Sunahan. Taraha, u rarangana turu Buku u Göagono e poeiena, “U rangan korupakö tere Sunahan e hake ria tara katuun tema kukute hanige nei a man raranga hoboto ti koloto naia turu bukuna tara Lo.”
Na katuun ema antunan matskö neia i matana e Sunahan te kukute tuun mena neien a man Lo. Kaba a katuun te hamana uana tere Sunahan nonei e ngöe neien a katuun a matskö, nonei e töatöa sila noua turu nihamana i tanen.
Kaba a markato tara Lo turu Jiu e halhal nena markatona turu nihamana. Taraha, u Buku u Göagono e mar ranga uana teka, “A katuun te kukute nitöa nena a man raranga hoboto tara Lo nonei te töatöa nou.”
Na e mar ranga has uana teka, “A katuun te hakute ria turu ruei bate matena e ka mena u rangan korupakö tere Sunahan i peisanen.” Na e Kristo te sakahis raiara turu rangan korupakö te hala nena a Lo, taraha nonei e luba naia u rangan korupakö teka i peisanen te mate ien tara kuruse.
E Kristo e markato uu teka ba u katuun has tema Jiu ri te kalala sila raria tere Abraham ti hamana uaien tere Iesu Kristo. Nonei e markato uu teka ba tara nihamana i tarara bara e luera u Namnamei u Göagono tere Sunahan ti ranga hamana nen.
A matsi hahatoulana, alia e hatei ragi limiou u töa u haharueina temar ka uarara tara man tötöa man lan. Tega kitseia a katuun u ranga, ba u katuun te haniga naren, e möa ta katuun tega tatei pekoeien romana na tega tatei hapona hasia turu ranga i tanen.
Na e kato has uana iesana, e Sunahan e hale ii e Abraham na u hatutubunei i tanen u ranga hamana. U raranga teka ema ranga nanei a katuun a parpara. E möa. E ranga nena a töa puku a katuun, nonei e Kristo.
U raranga te katoe gulia e markato uana teka: i mamnen koru e Sunahan e kato gono mei e Abraham u ranga hamana. Na Lo turu Jiu, te butu hamurimurima i murina u 430 u hiningal, ema tatei kato pekoe nei u ranga hamana tere Sunahan.
Sanena e Sunahan tega taguhu sila raia ra tara markato tara Lo, nonei sane tapusun katoi u ranga hamana i tanen. Kaba e möa. E Sunahan e taguhu sile ii e Abraham a markato turu ranga hamana.
Gaha te hala sile ii e Sunahan a Lo? Nonei e hala sileien ti kato homi uu katuun bate ngilin haröto raneien a mouna a markato a omi i taren. Na Lo e ka hapopoia tara pöata tega butuia nonei a katuun tere Abraham, e Kristo, a katuun te hala mei e Sunahan u ranga hamana i tanen. A man Lo tere Sunahan u angelo ti la mam memen ba nori emi hale rien e Mosis be Mosis e hala nanen turu katuun. Kaba pöata te hala naia e Sunahan u ranga hamana i tanen tere Abraham, nonei e kato pepeiseien, na e möa ta katuun tega taguheien.
<range>
Aha te poeiena u raranga teka? A Lo e hiatatung mena u ranga hamana tere Sunahan? E möa koru! Sanena tego kaia a töa lo te antunan kato hatöatöa rena u katuun, e Sunahan sane kato hamatskö sila rana u katuun tara Lo. Kaba e möa.
U Buku u Göagono e mar ranga uana teka, a markato a omi e karabus raiena u katuun hoboto i puta tara nitagala i tanen. A ka teka i kato sile ii u katuun te hamana uaier tere Iesu Kristo egi lui a ka te ranga hamanein e Sunahan.
Temala noa meia a pöata turu nihamana, a markato tara Lo e here ii a karabus nara i herei u karabus, e antunaia tara pöata te butuma u nihamana.
A Lo e here ii a tson taratara kap i tarara, e antunan töaia te butuma e Kristo bara e hamana reia i tanen me töan matskö raia i matana e Sunahan.
Na pöata turu nihamana e butu hakapa tala, na tson taratara kap ema tarakap lel ranoui ra.
Na te hamana mia limiou tere Iesu Kristo, ba limiou te katuun hoboto uamou tere Sunahan.
Alimiou tu lu hamaneiam a baptais tere Kristo, e katuun uamiou i tanen bate hakatsin töa namen.
Na te katuun uami limiou tere Kristo, e möa lel ta toun Grik na ta Jiu, na ta katunun kukui puku na ta katuun tegoma kukui puku ii, na ta tson na ta tahol. Alimiou hoboto te hamana mia tere Iesu Kristo e here talemi a töa katuun.
Na limiou te pala uamiou tere Kristo e here hasemi a galapien hamana tere Abraham, na ka te ranga hamanein e Sunahan tega hala naien tere Abraham e la has uana i tamilimiou.
U raranga i tar e markato uana teka. Pöata te tetenei noana pien nonei e herenei a katunun kui tere tamanen. Na pöata te pan hakapa talanen ba nonei te lueiena a manka te hopö kap beien e tamanen tega lueien.
Kaba tara pöata te tetenei noa nen nonei ega kaia tara nitaratara kap turu katuun e antunana tara pöata te hopö kap beien e tamanen.
Na ti markato has uu ra i mamuna te lama e Iesu Kristo, ara i here rai u katunun kukui puku te ka puta ria tara mamanaka i puta.
Kaba tara pöata hamatskö te hopö kapiin e Sunahan, ba nonei e hala nenama a Pien Tson i tanen. A tahol te poseien, ba nonei e kana i kopina a Lo turu Jiu.
E Sunahan e hala sile meien tegomi sakahis meraien ra ti ka uu ra i kopina Lo, bara te pala uara i tanen.
Te pala tala uarara i tanen, be Sunahan te hala mena mei u Namnamei tara Pien Tson i tanen i torirara bara te ranga hamatskö koru tala nera, e Sunahan nonei koru e Tamarara.
Na ra ema here lenerei a katunun kukui puku. E möa. Ara e pala tala uara tere Tamarara. Na e Sunahan e hala ranoui ra a manka te ranga hamana naien turu katuun i tanen.
I manasa alimiou ima atei silemi e Sunahan bate hererami u katunun kui tara man got gamogamo.
Kaba i romana alimiou e pei miou e Sunahan e atei sil ranou limiou na limiou e atei silemiou e Sunahan. Ga taraha tsiponi ba limiou te habirits kopis silemiou a man namnamei a man omina i puta ti möa ta man nitagala i taren? Ba limiou te katsin katunun kukui puku lel mia i taren?
Alimiou e hapane miou a man lan na man pöata na man tsihou na man hiningal.
Alia e toku koru meg a man toukui ti kato berai lia limiou ena mots la pinopinona.
A matsi hahatoulana, alia e hatei ragou limiou, alia u hapolasa ban a markato tara Lo, ti markato has uaiam limiou i manasa. Na tara pöata tu hihatuts tutuun ia lia teka, alimiou uma katoemi ta markato ta omi i tar.
Alimiou e atei silemiou alia u siki tara pöata tu habulungana tutuun naia lia u Bulungana u Niga i tamilimiou.
Na siki i tar e habutu hasi a nitiama i tamilimiou, kaba limiou ima taratara pukue milia. Alimiou u mar tarakap mena milia tego mar tarakap mena milimiou a angelo tere Sunahan, na e Iesu Kristo has.
I manasa ara i ron sasaala hoboto koru. Ga i romana aha te omi tsiponina? Alia e hatei ragou limiou, i manasa alimiou u ngil korue moulia. Alimiou sanena tego antunaiam, ba limiou te hase miou a mata milimiou bate hale mien lia.
Kaba i romana alimiou e omi tsipon tale moulia te habulungana mena gilia u raranga u mana?
A matsi hahatoulana, u katuun i tioum e gamo siler tego tahongo uaiam limiou i taren. Kaba turu hakhakats i taren, nori ema ngilin taguhu rari limiou. Nori e kato sil laser tego taguhu meramien limiou.
E niga koruna tego kato mena milimiou a markato a niga tara mamana pöata. Kaba möa tu kato pukue mia tara pöata te kagono mera gilia limiou.
A matsi galapien i tar, alia e sagohegu a kamits e herenei a kamits te sagohena a tahol te katsin posana. Taraha, alia e ngil hatagala koruegu alimiou go heremi e Kristo.
Alia e ngil koruegu tego ka gono merai limiou bate ranga gono tuun mera goulimiou. Alia e hakats hapara sil koru ragou limiou.
Alimiou te ngilin kamia i kopina a Lo turu Jiu, alia e hatei tala ragou limiou: hengoeiam a ka te ranga nena a Lo tere Mosis.
I koloto naia turu Buku u Göagono, e Abraham e kamei a huol a pien tson. E Hega a taholun kukui puku i tanen e posei a töa, na e Sara a tahol hamatskö i tanen e posei a tabi.
A pien te posei a taholin kukui puku e tuhanaia turu hiangilngil peisa turu mun tahol. Na pien te posei a tahol hamatskö e tuhana silaia turu ranga u mana tere Sunahan.
A huol a tahol teka e haharuei nena u huol u ranga te kits e Sunahan. U töa u ranga, nonei a Lo te hala naia e Sunahan turu pokus i Sinai tara han i Arebia tara pöata te hala naien u Maloto u Raranga tere Mosis. E Hega e haharuei nena a Lo ti hala naia i Sinai, na pienin kui i tanen e haharuei nena u katunura i Jerusalem te roron kui siler a Lo.
<range>
Kaba e Sara e haharuei nena u taina u rangan kits, nonei a Jerusalem a tsimus i Kolö te haharuei nena a Nipepeito hamana tere Sunahan. Na pien tere Sara e haharuei ranou ra a galapien hamana tere Sunahan tema ka lel ria i kopina a Lo.
U Buku u Göagono e poeiena: “Alö go sasaala, alö a tahol a kuba tima posei ta pien, alö a tahol tima sagohei ta kamits tara tou posa. Alö go masa koru, taraha, alö e ka meramou a galapien e para saluhe rariou, a galapien tara tahol te kamena a tson.”
Na limiou a matsi hahatoulana i tar, alimiou a galapien has turu ranga hamana tere Sunahan, te markato has uu e Aisak.
Kaba tara pien tson te tuhanaia turu hiangilngil peisa turu mun tahol, nonei e kato homi a pien tson te tuhanaia tara nitagala turu Namnamei tere Sunahan. Na e kato has uana i iesana turu katunura i romana.
Kaba u Buku u Göagono e poeiena, “Tsugeiam a taholun kukui puku na pien tson i tanen, taraha a pien tson tara taholun kukui puku ema tatei kagono menei a pien tson tara tahol hamatskö bate luena a manka tere tamanen.”
Bara, a matsi hahatoulana, ara ema galapien tala uari tara taholun kukui puku. E möa. Ara a galapien tala tara tahol hamatskö.
E Kristo e purese ba raia ra tara Lo turu Jiu. Na limiou go tagala tala iam batema katunun kukui puku lel uami tara Lo turu Jiu.
Hengo iam. Alia e Pol e hatei ragi limiou, te hapö moua limiou be Kristo tema antunan taguhu ranoui limiou.
Alia e ranga lel pon gia i tamilimiou, a katuun te poeiena nonei ega hapö ega kukute hakapa nitöa talein a man Lo hoboto turu Jiu.
A katuun te kukute sile nei a Lo turu Jiu tega matskö uaien i matana e Sunahan, nonei e luba nena a peisanen tere Kristo. E Sunahan ema antunan hanige neien.
Kaba tara nitagala turu Namnamei u Göagono bara te hamana ra tere Sunahan. Bara te hahalosera tego ngö meraien ra u katuun u matskö.
Te hamana ria ra tere Iesu Kristo, a markato turu hapö a ka pinopino. A töa ka lasi te panina: aragi ngil koru a Tsunono bate ngil hasera a tana katuun, ba markato teka te hatagalena u nihamana i tarara tara Tsunono.
Alimiou u kato haniga mam koru iam. Kaba esi te hapiou raiou limiou tegoma hengo mena milimiou u raranga u mana?
U mar hakats teka ema butu meia tere Sunahan te ngö raiou limiou.
A tsitabubun is e tatei kato hapanena a man beret hoboto.
Na e Sunahan e hahune nou esi a katuun te kato hatutu ranou limiou. Kaba lia e hamanegu a Tsunono e taguhu ranou limiou ba limiou temar hakats uamou temar hakats uagu lia.
A matsi hahatoulana i tar, tego hatei noahas merai lia u katuun egi hapö, ba taraha tsiponi ba nori te kato homi noahas ria i tar? Na tego hatei merai lia u katuun egi hapö, bara ba u raranga tara kuruse tema tatei kato homie nei u hakhakats i taren.
Alia e ngilegu u katuun teka te kato hatutu rariou limiou egi hapolasa ba nitöa raiou limiou!
Kaba alimiou a matsi hahatoulana, e Sunahan e ngö sil rai limiou tego hapolasa ba mena milimiou a Lo. Kaba u raranga teka ema ranga nanei alimiou go pekoeiam a Lo bate kukute lase miou u ngilngilina i puta. E möa. Kaba e Sunahan e hapurese sil rai limiou tego hiangilngil uaiam limiou bate hiatagtaguhu miou.
Taraha, u mamana u raranga hoboto tara Lo e kana iahana u töa puku u raranga teka: alö go mar ngil menai a tana katuun temar ngil has mena milö a peisa mölö.
Kaba te kato here rami limiou u muki bate hiakatokato homi miou, alimiou go hanei iam! Alimiou ena mots hiakatokato homi nitöamiou, ba tema hiakaka haniga mi.
Alia e hatei ragi limiou, alimiou go hengo hanigeiam u Namnamei u Göagono tere Sunahan tara mamanaka te katoe milimiou, ba limiou tema kukutiemi u ngilngilina i puta.
Taraha, u ngilngilina i puta e roron hiatatung mena u ngilngil turu Namnamei tere Sunahan, na u ngilngil turu Namnamei tere Sunahan e roron hiatatung has mena u ngilngilina i puta. Nori ema ron hianiganiga ri, ba limiou tema antunan katoe moi a ka te ngilin katoe milimiou.
Kaba te mam rana limiou u Namnamei tere Sunahan, alimiou ema ka lel mia i kopina a Lo turu Jiu.
U ngilngilina i puta e kato raiena u katuun bate katoeier a man markato a man omi: a markato te tsikolo uaier, na te kaka gono pinopino merari a pal tson na touhaliou, bate ronga taleria a peisaren tara markato a omi.
Bate hatsunoner a got gamogamo bate katoeier a markatona turu matuna, bate hia o omir, hiatatungur, hiaraharahar, hiatoritori homir, na markato te tara ngil uaier, na hiakaka polasa na hiatagtagala. Bate hakats peisa las ner a manka i taren.
Nori e hakats homi rer a palaier u katuun na nori e spakir bate hirata homir, bate katoeier a mamana markato a omi te markato uana teka. A man markato teka nonei a man markato turu ngilngilina i puta. Alia u hatei mam raiou limiou i manasa na lia e hatei lel pon ragou limiou i romana: u katuun te markato uaier teka ema antunan tasu roi tara Nipepeito tere Sunahan.
Kaba u Namnamei tere Sunahan e roron hatakei ranoura, bate katoera a markato te hiangilngil uaier na te taguhu merari a palaier u katuun na te sasaala uaier, na te hiakaka haniga uaier, na tegima raharaha boroboro uai, na te ngil menari a tana katuun bate kato hanigeier, na markato tegi kato hamana menaira a ka te ranga nerara tsi a ka te hakats nerara.
Ara e tuatami raia turu katuun, nara e haka puteiera u ngilngil i peisarara. A man markato teka nonei a markato turu Namnamei tere Sunahan, na e möa ta lo tega hapioun a man markato teka.
Na u katuun te ka uaier tere Kristo, a mamana markato a omi hoboto i taren na u ngilngilina i puta, nori i hakute gono meien e Kristo tara kuruse me matena.
U Namnamei tere Sunahan e hala ranei ra a nitöatöa, na ragi kukutie ien tara man markato hoboto i tarara.
Ara gima tatei pei ara u katuun u kapan. Na ra gima tatei kato haraharahei a tabi bate hia o omira. E möa.
A matsi hahatoulana, te atei sile mia limiou ta töa ta katuun i gusumilimiou e kato ta ka ta omi, alimiou te kukute miou na te kame miou u Namnamei tere Sunahan e tatei kato hamatskö poutsemiou a markato tara katuun teka. Kaba alimiou go tami mia i tanen batema poeiemi alimiou e niga bala namen. Na limiou go hahanei has iam taka ena mots kato harus ranou limiou.
Te ka mena a töa i tamilimiou a nitiama pan, ba limiou te taguhe men. Ba markato teka te haröto nanou alimiou e hengo hanigemiou u raranga tere Kristo.
Kaba limiou goma mar hakats uami teka bate poeiemiou, Alia a katuun pan na lia ema tatei hitaguhu gi. E möa. A katuun temar hakats uana teka e gamoena a peisanen bate here nei a katuun papala.
Man tötöa man katuun hoboto e tatei tara marei peiseier tega niga u a markato i taren tsi tega omi uaien. Na katuun te kato hanigana e tatei sasaala mena a markato a niga i tanen, kaba nonei ema tatei pei nei a markato i tanen e niga bala nena a markato tara tana katuun.
A man töa man katuun hoboto e tatei söater a nitiama te butu gono mena a markato pouts i taren.
A katuun te hengoena u hihatuts turu raranga tere Sunahan e tatei hala nena a palaina a manka man niga i tanen tara tson hihatuts i tanen.
Alimiou goma hengoemi u raranga te poeiena a katuun e tatei gamoena e Sunahan. E möa. E möa ta katuun tega antunan gami e Sunahan. E here nei a katuun te lebe iena a manka tara kui i tanen. Te lebe noen a ka a omi, a ka a omi has te butu nou. Na te lebe noen a ka a niga, ba ka a niga has te butu nou.
Na e kato has uana iesana, te kukutiena a katuun u ngilngilina i puta, a tou mate lasi te palise nou a markato teka. Kaba te kukutie nen u ngilngil turu Namnamei tere Sunahan, be Sunahan te palise noien a nitöatöa te ka nitöana.
Nonei tegima karous beira tegi kato menaira a markato a niga. Te katon töa naroara a markato a niga, ba ta töa ta pöata bara te lue rou u hamatana u niga tara toukui i tarara.
Na man pöata te antuna rara bara te tatei taguhu raiera a pala te hamanar, bate taguhu has raiera u katuun hoboto.
Alimiou go taraiam, a nikoloto pan i tar te koloto peisa mena gule lia a kapakapana u pas teka.
U katuun te tuke mera rilimiou u hapö e ngil tuneier tegi tara marei meraien na tegi ma ha kamits merain te hamana mena rien a tou mate puku tere Kristo te tatei lu pouts mera nei u katuun tere Sunahan.
U katuun noahas te kukutier a markato te hapö menari a hatöatongo tere Sunahan, nori has ema kukute hamaneri a palaina a man Lo turu Jiu. Nori e ngilin hapö merari limiou tegi hatei meraien u katuun te kukute menami limiou u raranga i taren.
Kaba lia, alia e hatei ragoui u katuun a Tsunono puku i tarara e Iesu Kristo te mateia tara kuruse. A kuruse i tanen e mar mouna uana teka: a markatona i puta ema tagala lel nanei lia, na lia ema kato sil lel hasegi a markatona i puta.
Te hapö menari a hatöatongo tere Sunahan i pikpiköna katuun na tema hapö hasneia a katuun, e here hoboto talenei a manka palapala. A ka puku lasi te panina, te kato hatsimus merai ra e Sunahan.
E Sunahan e tatei taatagi rena u katuun hoboto te hengo hanigeier u raranga teka, bate hala nena a masalohana turu katuun te hamana ria i tanen.
Na lia ema ngil lenegi ta katuun ega hale ii lia ta nitiama. A man gahil tu lueia lia turu katuun ti omie ioulia e haröto nena alia a katunun kui tere Iesu.
A matsi hahatoulana i tar, a nitaatagi tara Tsunono i tarara e Iesu Kristo e tatei kagono meiena u namnamei i tamilimiou hoboto. U mana. Alia e Pol
Alia e Pol, a töa aposol tere Iesu Kristo te hopö kapiin e Sunahan. Alia e koloto menagi u pas teka i tamilimiou u katuun tere Sunahan te ka mia tara taun i Epesis, alimiou u katuun te hamana nitöa uamiou tere Iesu Kristo.
E Tamarara e Sunahan na e Iesu Kristo a Tsunono e tatei taatagi ranou limiou bate hala has ranei limiou a masalohana.
Ara u katuun tere Kristo aragi solosei e Sunahan, e Tamana e Iesu Kristo a Tsunono i tarara. E Sunahan e hala ranei ra a mamanaka a nigana i Kolö, a mamanaka turu Namnamei, na u bulungana teka e kato hasasaala koru ranoura.
I mamuma te habuteia e Sunahan u kolö na u puta, nonei e hopö kap sil raira tegi katuun uu ra i tanen, te hamana uarara tere Kristo. Nonei e ngilena tegi katuun uu ra i tanen batema ka merei ta markato ta omi i matanen.
E Sunahan e taatagi koru raioura, na nonei e hopö kap mam raioura tego hahahu sila meraien ra tere Iesu Kristo. Nonei a ka te ngileien te tara hanigana i matanen.
Na ragi solosei e Sunahan te taatagi meraien ra te pala uarara tara Pien Tson i tanen e Iesu Kristo.
Pöata te mateia e Kristo, bu rahatsing i tanen e sakahis ranoura be Sunahan e luba nena a man markato a man omi i tarara. A nitaatagi i tanen e pan koru, ba nonei e hitaguhu haniga koruna i tarara.
<range>
E Sunahan e atei soköna, na nonei e haröto raira a ka te mous i manasa, a ka te ngilin kato meien e Kristo.
E markato uana teka: pöata te butu nama romana a pöata te hopö kap mamin e Sunahan, be Sunahan te gone nou a mamanaka hobotona i kolö na i puta bate hapane nou e Kristo bate tsunono ranou uen.
A mamanaka hoboto te butuna e tahongona tara manka man kapan te ngilena e Sunahan. E Sunahan e hopö kap sil raira i manasa tegi katuun uu ra i tanen bate ka hoboto gono mera e Kristo, taraha nonei a ka te ngilin katoeien.
Alam u katuun tu hamana tutuun uu tere Kristo, alam go haniga uu tere Sunahan te pan saluhena bate soloseie men.
Na limiou has, e Sunahan e hopö kap merai limiou u Namnamei u Göagono te ranga hamana naien. Nonei e hopö kap sil railimiou tego katuun uaiam limiou tere Kristo. Taraha, alimiou u hengoeiam u raranga u mana na u Bulungana u Niga te poeiena e Sunahan e ngilin lu pouts mera nei limiou i tanen, ba limiou te hamana uamiou tere Kristo.
U Namnamei tere Sunahan te kana i tarara e here nei u raranga u tagala hamana te haröto raneira e Sunahan, e hala ranoui ra a ka te ranga hamana naien turu katuun i tanen. Ne haröto has nena e Sunahan e sakahis pouts nitöa ranoura te katuun hoboto uarara i tanen. Bara te haniga uara tere Sunahan te pan saluhena bate soloseie ren.
Nonei te haniga hiton sil bera gilia alimiou tere Sunahan. Pöata ti hengo naia lia temar hamana uami limiou tere Iesu a Tsunono, na temar ngil koru mera milimiou u katuun hoboto tere Sunahan, alia ima mala solopala railimiou tara man singo i tar na ti haniga sil merai lia alimiou tere Sunahan.
<range>
Alia e singosingo uagu tere Sunahan e Tamana e Iesu Kristo a Tsunono i tarara, e Tamanen te ka mena a nitsunono pan. Alia e singo silegu tego hala meraien limiou ta niatei na tego haröto menaien a peisanen i tamilimiou, ba limiou te atei sile mou e Sunahan.
Alia e singo silegu e Sunahan ega kalati a baku milimiou ba limiou te atei sile mou a ka te ngö sil meraien limiou tego hamana sileiam limiou, ba limiou te atei sil hase mou temar niga koru uana a manka te ranga hamana naien turu katuun i tanen.
Na lia e singo sil hasegu tego atei sil mena milimiou temar pan saluhe koru uana a nitagala i tanen te kuina iaharara u katuun te hamanara. Nonei a töa noa lahas a nitagala pan te hatakei mei e Sunahan e Kristo tara tou mate bate hagume nen tara pal matou i tanen i Kolö.
<range>
E Kristo e tsunono na tara makum teka bate pan saluhe nena a mamana mar tsunono na mamana mar nitagala. Na nonei e pan saluhe has nena a mamanaka hoboto te ka mena a solo pan, tara han i puta i romana na tara hanina i murimuri.
E Sunahan e hakeia a mamanaka hoboto i limana e Kristo, bate katoe neien a tsunono pan turu katuun hoboto i tanen, u katuun te hamana uar i tanen.
U katuun tere Kristo e hereri a tuenrei nen na nonei e here nei u baku. Nori e ha onote ren, na nonei has e ha onoto hasena a mamanaka tara mamana makum.
I manasa alimiou i hipusiam bate katoe miou a mamana a markato a omi, nonei te kato hamate raiou limiou.
Alimiou u kukuteiam a markato a omina i puta, bate hengoemiou a tsunonona tara man spirit a man omina iasa, nonei a spirit a omi te hakui rena u katuun te hipus naier e Sunahan.
Ara hoboto i markato uu ti kato uaien. Ara i kukute u ngilngil peisa i tarara i puta, bate kato uara turu ngilngil turu tuenrei na turu hakats i tarara. E Sunahan e raharaha raioura na u katuun hoboto, taraha a markato a omi e takui ia i tarara.
Kaba e Sunahan e roron taatagi koru ranoura. Nonei e taatagi hantuna raiara te kato hatöatöa pouts gono meraien ra e Kristo, ara ti ka halhal ban a nitöatöa tere Sunahan tara nihihipus i tarara i tanen. Na e Sunahan e lu pouts meraira a nihitaguhu peisa i tanen.
<range>
Nonei e hatakei pouts gono meraira e Kristo tegi tsunono gono menaien ra tara han i Kolö.
Nonei e kato mei a ka teka tega haröto menaien a nihihitaatagi na niniganiga pan i tanen tara mamana pöata i murimuri. Nonei e ngilin haröto ranei u katuun hoboto temar niga mera neien ra, na ka te kato berai ra e Iesu Kristo.
E Sunahan e lu pouts merai ra tara nihihitaatagi peisa i tanen turu nihamana i tarara. A ka teka ema butu mei a toukui i tarara. E möa. E Sunahan e hala pukpuku raienra.
Ara ima kui sile ii a ka teka. Te markato uanen teka bara tema tatei hala seie rei a solorara.
E Sunahan e kato raira u katuun u tsimus ti hamana uu ra tere Iesu Kristo. Nonei e kato hatsimus sil raira tegi kato menaira a man markato a man niga te hopö kap mam sil raien ra.
Alimiou u katuun halhal ima posa gono merai lam u Jiu, na limiou e atei silemiou alam e ngö rami limiou u katuun tema ka memi a hatöatongo tere Sunahan i pikpikö milimiou, taraha alam e roron hapö nem a hatöatongo tere Sunahan kaba limiou u möa.
Alimiou go hakats pouts naiam nonei tara pöata alimiou u ka halhal ba naiam e Kristo. Alimiou tu ka halehana ba naiam u katuun tere Sunahan. A man rangan hiahanhaniga te kits gono meraien u Jiu ema la uai i tamilimiou. Alimiou u möa ta Sunahan tara han i puta teka, batema ka memi ta ka tego hamana sileiam limiou.
Alimiou u ka halehana iam i manasa, kaba i romana alimiou e hamana uamiou tere Iesu Kristo, na turu rahatsing tere Kristo e Sunahan e lu hasukusuku meranei limiou i tanen.
E Kristo te gono pouts raioura me kato poutsera a töa hun katuun, ba nonei e hela banena a ololo te lukata raioura. Nonei peisa te nolo pouts beraiou ra. Ara e hiataratara pouts talara, taraha e Sunahan e kato here pouts raira a töa katuun.
E Kristo e luba hakapa ban a Lo tere Mosis na u mamana u raranga te kaia i tanen. A tou mate i tanen e hakapa a Lo na u ranga u mal na u mamana u mar raranga nonei tara Lo te kato raiou ra bara te hiakaka halhalira. Nonei e kato sile ii a ka teka tego kato meraien a huol a hun katuun a töa hun katuun bate hamana uaier i tanen.
E Kristo e mate sileia tara kuruse tego luba menaien u hiapakpakö te kaia i tarara i manasa, bara te pala uara tere Sunahan bate ka here rei a töa a hun katuun.
Be Kristo emi habulungana nena u rangana tara masalohana i tarara hoboto. Nonei e rarareia u Bulungana u Niga turu katuun ti kaia i lehana, na e rarare has ia turu katuun ti ka hasukusukuia i tanen.
Turu Namnamei tere Kristo ara hoboto e antunan la hasukusuku uara tere Sunahan, taraha e Kristo e kato berai ra a ka teka.
Alimiou ema katuun halhal lel talami. Alimiou a töa han tala turu katuun tere Sunahan, bate hun katuun uamiou i tanen.
Alimiou e heremi a luma, na u aposol na u propet e here rari u punluma. Na e Iesu Kristo e here nei a tuulgus tara luma.
E Sunahan e gono hoboto meranei u katuun i tanen tere Kristo, na ra e here rei a luman lotu a göagono te hatakei bera ii ra e Sunahan.
Na limiou has a hapalana a luman lotu teka, e Sunahan e haka gögono raiou limiou u katuun hoboto i tanen, banonei na u Namnamei u Göagono te tatei kana tara luma teka. Alimiou e ka gono mera moulam na e Sunahan e ka gono mena u Namnamei i tanen iaharara.
Alia e Pol, alia i hakarabus sile ii ti kui menai lia a toukui tere Iesu Kristo.
Alia e ateigu alimiou u atei sil hakapeiam e Sunahan te hale mei lia a toukui teka ego taguhu merai lia alimiou, taraha nonei e taatagi koru ranoura.
Nonei e haröte ii lia u ngilngil i tanen ti hamous mameien. Na lia u koloto hakapa berai limiou a tsi tabubun raranga tara ka teka.
Na te rite moa limiou u raranga teka ba limiou te luemou a niatei ti mar atei sil menai lia u ranga momous te hatei mamin e Kristo.
I manasa a ka teka ima hatei rai u katuun, kaba i romana u Namnamei tere Sunahan e haröto naien turu aposol na turu propet u niga i tanen.
Nonei u raranga momous teka e markato uana: alimiou u katuun tema Jiu mi e ka gono hoboto mera moulam bara te katoeiera a töa hun katuun. Alimiou has e lue miou a manka man niga tere Sunahan. Na u ranga hamana teka e kato sila naia e Sunahan tere Iesu Kristo. Na ka teka e butu sila ma turu Bulungana u Niga.
E Sunahan e taatagi naiou lia me hale ne lia a nitagala pan i tanen, nonei e katoe ii lia a katunun kui i tanen tego habulungana menai lia u Bulungana u Niga i tanen.
Alia e ka puta koru gia turu katuun hoboto tere Sunahan. Kaba e Sunahan e taatagi naiou lia me hale ne lia a toukui tego hahatei merai lia alimiou u katuun tema Jiu ri a manka a man kapan te nigana tere Kristo, bate haröto has ragi u katuun hoboto temar butu hamana uanou u raranga te hamouseier tere Sunahan. E Sunahan te habuti a mamanaka, e hamous u raranga teka tara man pöata i manasa noa.
<range>
Nonei e kato sile ii a ka teka tego haröto menaien a mamana mar niatei i tanen i romana. E haröto sila naien turu katuun i tanen ba u angelo na pal kapan tara han i Kolö te tatei tare ren.
Nonei a ka te ngileien i manasa na tara mamana pöata, na nonei a ka teka e butu hamana sila talana tere Iesu Kristo a Tsunono i tarara.
Ba ra tema tatei matout tala rei, bate singo hamatskö uara tere Sunahan, taraha ara e hamana uara i tanen bate katuun has uara i tanen.
Na lia e hatei ragou limiou, alimiou goma tori tiama silemi te sagoho kamits sil mera gilia limiou. Taraha, a ka teka e haröto nena alimiou ema katuun papala mi i matana e Sunahan.
Pöata te hakats nagia lia a manka teka, ba lia te hatukunugu bate singo uagu tere Tamar, nonei te katoe a mamanaka te kana i Kolö na i puta na nonei has te hala raien a man solo.
<range>
Alia e singo silegu e Sunahan ega hala sila nama a nitagala i tanen i tamilimiou turu Namnamei i tanen, ba u namnamei i tamilimiou te tatei tagala hapopona tara nikapan i tanen.
Na lia e singo sil hasegu e Kristo e tatei kana i torimilimiou, alimiou te hamana mia i tanen. A mouna ka te singo sil korue gulia, turu hakhakats na markato i tamilimiou: alimiou go hiangilngil iam.
Alia e singo silegu alimiou na u katuun hoboto tere Sunahan e tatei ka memiou a nitagala tego atei sil mena milimiou temar ngil hapopo mera nei e Kristo u katuun. U ngilngil i tanen e pan koruna, na e ngahangaha koruna na e la nitöa uana iasa na i puta has. Na e la hoboto uana tara mamana han na tara mamanaka.
Alia e singo silegu alimiou e tatei atei silemiou ime temar ngil koru mera nei e Kristo u katuun, noahasina te pan bala mena nei u ngilngil teka a niatei turu katuun. Kaba a mamanaka a niga te saputu mena e Sunahan alimiou e saputu has memouen.
Alia e soloseiegu e Sunahan, te antunan kato saluhe nena a mamanaka hoboto tara nitagala te kuina i torirara, a manka tima singo sil hasei ra na tima hakats has nai ra.
Nonei e tatei luena a solo pan turu katuun i tanen na tere Iesu Kristo tara mamana pöata hoboto i murimuri. U mana.
Alia e Pol, alia e karabus silegu te kui menagi lia a toukui tara Tsunono. Na e Sunahan e hopö kap raiou limiou tego katuun uaiam limiou i tanen. Na lia e hatei ragou limiou ego marka uaiam temar ngil uana e Sunahan.
Alimiou go hatetenei iam a peisa milimiou tara mamana pöata na limiou go ranga hatami hasiam bate niga mia tara tana katuun. Alimiou go hiangilngil iam batema hakats sil balemi a manka man omi tara tana katuun.
Alimiou go torohana hatagala iam tego pile kap hoboto mena milimiou u töa u hakats te hala nema u Namnamei tere Sunahan, ba limiou te ka haniga hobotomiou.
E ka mena u töa u tuenrei na u töa u namnamei, na e Sunahan e ngö sil has railimiou tego hahaloso mena milimiou a töa ka a niga tena la nama i murimuri.
E ka mena a töa Tsunono na u töa u nihamana na töa a baptais na töa Sunahan, nonei e Tamarara hoboto. Nonei e ka seina i tarara hoboto na nonei e kui silana i tarara hoboto na nonei e kana iaharara hoboto.
<range>
E Kristo e hala puku nema a man töa man nitagala tara man töa man katuun i tarara e popona tara man nitagala man kapan te ngilin hala nen turu katuun i tanen.
Na u Buku u Göagono e mar ranga uana teka: “Pöata te la uen iasa ba nonei e la gono merena u karabus, me hala nena a man nitagala turu katuun i tanen.”
Na ime temar mouna uana a makumun ranga teka, “te la uaien iasa”? U raranga teka e mar mouna uana nonei has te la tutuun mam koru uama i puta.
Nonei a katuun te la uama i puta na nonei has te la uu iasa koru tara mamana makum hoboto i kolö. Nonei e kato sile ii a ka teka tego ka uen tara mamanaka hoboto tara mamana makum.
Na nonei e hala nema a man nitagala teka turu katuun: a palai i hala ramei a nitagalana tara aposol, na palai a nitagalana tara propet, na palai a nitagalana tara tson hahabulungana, na palai a nitagalana tara tsonun halotu na tson hihatuts.
Nonei e kato silei a ka teka tego taguhu meraien u katuun tere Sunahan ba nori te kui beren. Na tegi kato hatagala menaien u tuenrei tere Kristo bate panina.
Na toukui teka e la lasnou e antunana tara pöata tena hamana hoboto rouara bate ka mera u töa u nihamana. E antunanoa tara pöata tena atei sil haniga hobote rouara a Pien Tson tere Sunahan bate here nei a töa a niatei. Ba ra tena butu here roi a katuun te ka mena u nihamana na markato a niga a tangoho, te markato uana e Kristo.
Ba i murimuri bara tema here lele roi a galapien. Taraha, a galapien e hamana ria tara man hihatuts turu katuun u gamogamo hoboto te butu rima, u katuun te gamo raren ba nori te katoeier a man markato a man omi. Esi te hengo ranen bate hula hakatsina e here nei a ka te hula hapouseina i tasi, tsi a ka te söatena a lomolomo bate hula tapana. Kaba ara gima markato uai tara katuun teka.
Aragi hiangilngil bate ranga nera a ka te manana. E kato uana teka ba ra te pan susul rou bate here roi e Kristo, a kapan turu katuun i tanen. Nonei e here nei u baku te hakuiena u tuenrei hoboto.
A luta tara spana e harokoto hatagala hobotena a mamana makum turu tuenrei. Na pöata te kui haniga hobotona a mamana makum, ba u tuenrei hoboto te pan hanigana. Ara u katuun tere Kristo e here hase rei a man makum turu tuenrei. Na ragi hiangilngil bate hiatagtaguhura ba u nihamana i tarara te pan susuluna.
Na tara solona a Tsunono alia e hatei ragi limiou a ka teka, na lia e ranga hatagala koru nagien i tamilimiou. Alimiou goma marka lel uami te markato uaier u katuun tema hamanari.
Nori e ka halehana ba ner a nitöatöa tere Sunahan. Na bakuren e kuhilina na e kamer u tori u omi, taraha, nori e hipus korur bate kato hatutueier u hakats i taren.
Nori i möa lel ta nimatsingolo i taren, na e tsikolo pinopino tunur. Na nori e tagala sil korueier tegi kato menaien a mamana markato a omi.
Kaba e Kristo ema mar hatuts merai limiou teka.
Alimiou u hengo hanigeiam u raranga u mana tere Iesu, na limiou e atei sil hasemiou a manka a man mana te hatuts raien limiou.
Na limiou go ba neiam u ngilngilina i puta i tamilimiou. U ngilngil teka e kana tara nikaka mam i tamilimiou na nonei e kato homi susul ranou limiou.
Na torimilimiou na u hakhakats i tamilimiou egi hatsimus pouts nitöani.
Na limiou go marka uaiam temar ngil uana e Sunahan, na markato i tamilimiou ega matskö bate göagonona.
Alimiou go hanöa ba neiam a markatona turu gamo bate ranga namiou a ka te manana tara tana katuun, taraha ara hoboto e pala uara tara hun katuun tere Kristo.
Te raharaha mia limiou, haka ba neiam a raharaha. Ena mots kato ranou limiou ba limiou te kato homi miou. Alimiou go hakapeiam a raharaha i mam te tsiruku na a pitala.
Alimiou ena mots kui bemi e Satan a maroro.
A katuun a kopkop ega hanöa ban a tou kop bate tanian kuina. Nonei ega kuin a limanen peisa, ba nonei te ka menou a mamanaka bate taguhu hasena a katuun te moana ta ka.
Alimiou goma ranga nami u ranga u omi. Kaba limiou go katoeiam u raranga u niga tega taguhi a katuun te ranga gono memi limiou, bate kato hasasaale nen.
Alimiou goma kato hataatagemi u Namnamei u Göagono tere Sunahan, taraha nonei a hatöatongo tere Sunahan te haröto nena te hanöa ba mena milimiou romana a manka man omi hoboto.
Alimiou go ba neiam u mar hakats te ka nitöa menami limiou a raharaha. Na limiou goma si koru has mi. Na ego möa lel has ta hiaraharaha na ta hiangenngena na tu hamal. Alimiou go hakapeiam u mamana u mar hakats u omi tara tana katuun.
Alimiou go hiakaka hanigaiam ba limiou te hiataatagi miou. Alimiou go solopaleiam a markato a omi tara taina katuun bate tara poutse men, temar luba has menai e Sunahan a man markato a man omi i tamilimiou tara solona e Kristo.
Alimiou a galapien tere Sunahan na nonei e ngil koru ranou limiou na limiou go markato uaiam i tanen.
E Iesu e taatagi koru raioura me mate sil ranoura. A tou mate i tanen e here nei u haats te soka hamasi hanigan töa uana tere Sunahan, be Sunahan te ngil korue nen. Te markato tala uanen teka ba limiou te ngil koru has ramiou a palaier u katuun.
Alimiou u katuun tere Sunahan alimiou goma ranga has nami a tou tsikolo na u hirata u omi na te mamangil menari a mamanaka.
Alimiou goma rarare homi mi na e goma tatei ranga homi mi. Na limiou goma tatei hiounga homi hasmi. Alimiou u katuun tere Sunahan, ema niga koru nei tego markato uaiam limiou teka. Alimiou go haniga tuun las uaiam tere Sunahan.
Alimiou go atei sil hanigeiam a ka teka, a mar katuun teka ema tatei lu korue nei romana ta töa ta makum tara Nipepeito tere Kristo na tere Sunahan: a katuun a tsiktsikolo na katuun te hirata homina na katuun te mamangil nena a mamanaka. A katuun te mamangil nena a mamanaka e omi here nei a katuun te hatsunonena a got gamogamo.
Hanei sileiam tego gamo merai ta katuun alimiou u ranga pinopino. Nonei a mamanaka teka te kato haraharahena e Sunahan, be Sunahan te hahuna ranou u mar katuun temar hipus uaier teka.
Na limiou goma kapiena has rami u mar katuun teka.
Alimiou i ka has mia turu kuhil. A ka teka e haharuei nena a markato a omi. Kaba i romana alimiou e ka tala mia turu ualesala tara Tsunono. Ba limiou te ka here rami u katunura turu ualesala.
Taraha, u ualesala te habutena a mamanaka te nigana na te matsköna na te manana.
Na limiou go torohanan atei sileiam a ka te haniga korue nou a Tsunono.
Alimiou goma ka gono merami u katuun te katoeier a markatona turu kuhil. E ma habute nei ta ka ta niga. Na limiou go haröto naiam te omi uana a markato teka.
Alia e matsingolon ranga halakasa koru negu a manka te kato hamouse ren.
Kaba u ualesala te katoeiena a mamanaka bate hahankana tegi tara menaien.
A mamanaka te hahankana tegi tara menaien e tatei butun ualesalana. Nonei te ranga beiena u Buku u Göagono bate poeiena: “Alö te sohom, tagule! Takei ba poutsin a tou mate i tamölö. Be Kristo te hale noi lö u ualesala.”
Nonei tego ka haniga koru beiam limiou bate tara kap haniga namiou a mar nikaka i tamilimiou. Alimiou goma here rami u katuun u tutu, kaba limiou go here rami u katuun te ka mer a niatei a niga.
E möa ta töa ta pöata tega ski, taraha nonei a pöata a omi teka.
Alimiou goma kato here rami u katuun u tutu, kaba limiou go torohanan atei sileiam a ka te ngilena e Sunahan.
Na limiou goma spak mi. A markato teka e kato hohomiena a katuun. Kaba limiou go saputu meiam u Namnamei tere Sunahan.
Na pöata te ka hoboto mia limiou ba limiou te kömemiou u sam na u köman lotu na u köma te köma ria turu namnamei. Ba limiou te köma memi u köman lotu tara Tsunono bate köma memien u nihamana i torimilimiou bate soloseie men.
Alimiou go haniga nitöa mia tere Sunahan e Tamarara, tara mamanaka na tara mamana pöata, ba limiou te katoe mien tara solona e Iesu Kristo a Tsunono i tarara.
Alimiou go haröto naiam te hapan mena milimiou e Kristo ba limiou te haka putemiou a peisa milimiou.
Alimiou a touhaliou go haka puteiam a peisa milimiou tara pal tson i tamilimiou, te markato has uami limiou tara Tsunono.
Taraha, a tson te pan nena a tahol i tanen te kato has uana e Kristo nonei te pan nena a hun katuun i tanen. Na hun katuun tere Kristo e hereri a tuenrei nen. Na e Kristo nonei a Nihitaguhu tara hun katuun i tanen.
A hun katuun tere Kristo e ka puta ria tere Kristo. Na limiou has a touhaliou ego ka puta has mia tara pal tson i tamilimiou.
Alimiou a pal tson ego ngil koru raiam a touhaliou i tamilimiou, te markato has uu e Kristo nonei e ngil korui a hun katuun i tanen ba nonei e mate sil ranen.
Nonei e mate sil tega baptais meraien a hun katuun i tanen, me kato hagogoso mera neien u raranga tere Sunahan, be kato hagöagono has ranen.
Nonei e kato mei a ka teka tego lu mera meien a hun katuun i peisanen bate taratara haniga nitöana. A hun katuun tere Kristo alimiou goma ka memi ta ka tega omia i matana e Kristo. Na nonei e ngilena a hun katuun i tanen egi hagöagoni a peisa ren bate ka haniga nitöar.
Nonei has tego markato uaiam limiou a pal tson, alimiou go ngil koru raiam a touhaliou i tamilimiou temar ngil has mena milimiou a peisa milimiou. Na tson te ngilena a tahol i tanen e ngil hasena a peisanen pouts.
E möa ta katuun tega tatei rama poutsin a peisa nen. E möa. Nonei e hanoue nen bate tara kap haniga koru has nanen, te kato has uana e Kristo. Nonei e tara kap haniga koru has rena a hun katuun i tanen.
Taraha, ara e pala uara turu tuenrei i tanen.
Na u Buku u Göagono e mar ranga uana teka, a tson e la ba nena e tamanen na e tsinanen batena ka gono mena a tahol i tanen. Ba nori te katoeier a töa katuun.
Nonei u raranga u kapan koru teka te haharueina nena e Kristo na hun katuun i tanen e hereri a töa katuun.
Na limiou a man tötöa a man tson ego ngil koru raiam a man touhaliou i tamilimiou, temar ngil has mena milö a peisa mölö pouts, na limiou a touhaliou go haka puteiam a peisa milimiou tara pal tson i tamilimiou.
A galapien, alimiou go hengo haniga raiam u tamamilimiou na u tsinamilimiou, taraha a ka teka e nigana i matana a Tsunono.
U Buku u Göagono e poeiena, alö go solosei hapani e tamamölö na e tsinamölö ba lö tena ka haniga mou batena töatöa halehana moa i puta. Nonei a lo tutuun turu Maloto u Raranga tere Sunahan te hatei nena a ka a niga tega hale ii e Sunahan a katuun te hengoe nen.
<range>
Na limiou u tamar a galapien, alimiou goma ranga sisi nitöa mia tara galapien i tamilimiou bate kato haraharaha ramen. E möa. Kaba alimiou go hatuts ramien u raranga tara Tsunono.
U katunun kui, alimiou go hengo raiam u tson mammam i tamilimiou. Alimiou go hapan ramen bate torohana hatagala silemiou tego kato hasasaala mera mien. Na limiou go kui hanigaiam bate kui heremi u katunun kui tere Kristo.
Alimiou goma tatei kui sil tuun nemi a toukui teka tegi haniga merai limiou u katuun te pepeito kap rariou limiou. E möa. Kaba limiou go kui memien u tori u niga bate kukutie miou u ngilngil tere Sunahan.
Alimiou go sasaala meiam a toukui i tamilimiou, taraha alimiou ema kui bemi a katuun tuun. E möa. Alimiou e kuibe hase miou a Tsunono.
Ba Tsunono te hala nanou a hihol a niga turu katuun hoboto te kuir, na katuun te kui peisa mena u ngil i tanen na tara katuun has te hakuie ier.
Na limiou u tson mammam, alimiou go markato has uaiam iesana turu katunun kui i tamilimiou, ba limiou tema ranga hamatmatout ramien. Alimiou na u katunun kui i tamilimiou e ka memiou a töa puku a Katuun Pan i tamilimiou i Kolö, na nonei e ngil hahihinatoe hoboto rena u katuun.
Alia e mar hakapa menagi u raranga i tar teka. Alimiou go tagala mia tara Tsunono na tara nitagala pan i tanen.
Alimiou go hamatsköe iam a peisa milimiou bate tuol hakarapoto namou a man gamo tere Satan, bate heremi u soldia te hahaloser a hiatatung.
Taraha, ara ema hiatatung merei u katuun tuun. E möa. Ara e hiatatung mera u liliahanei u omi na i kolö na a pal kapan i taren. Ara e hiatatung mera a nitsunono i taren na u liliahanei u omi te tara kap ner a han i puta te ka noana turu kuhil.
Te markato uanen teka ba limiou te hake miou a man kaan hiatatung hoboto tere Sunahan ba limiou te tatei tuol hakarapoto mia tara pöata a omi bate tuol noa has mou tara pöata te kapana a hiatatung.
A katuun te hiatatung silena e Sunahan e kato uana tara soldia te hamatsköena a man kaan hiatatung i tanen. Nonei e hapouseiena a lete na e hasogeiena a kaan hatukap turu lumluma na e hasogeiena u sendol na e pile nena a kaan hatukap na e hakopeiena u hatan hiatatung na e pile nena u kilatan hiatatung. Te markato tala uanen teka ba limiou te katoemiou u ranga te manana bate katoemiou a markato a matskö bate polasemiou u Bulungana u Niga tara masalohana. Na limiou go pile hakarapoto has naiam u nihamana bate lu hasemiou a nihitaguhu tere Sunahan, be Satan tema antunan kato homi ranoui limiou. Ba limiou te hake mia u raranga tere Sunahan i torimilimiou. U Namnamei tere Sunahan e kato homieiena a toukui tere Satan.
<range>
<range>
<range>
Alimiou go singo nitöa mia tara nitagala turu Namnamei tara mamana pöata te singo mia limiou tere Sunahan, ba limiou te katoemiou u mamana u mar singo. Na katuun te singona egoma tatei hanöa bana ii te singo uanen, ba nonei te singo sil has raiena u katuun hoboto tere Sunahan.
Na limiou go singo be hase moulia, ba tara pöata te katsin ranga goua lia be Sunahan te hale noui lia u raranga, ba lia tema matout goui tego habulungana menai lia u Bulungana u Niga te mous i manasa.
Nonei a ka teka te ka sile gia lia tara karabus, ti habulungana menai lia u Bulungana u Niga. Na limiou go singo sile moulia balia tema tatei matout gi tego habulungana menai lia u Bulungana u Niga.
E Tikikus nonei a hahatoulana koru i tarara tara hun katuun te hamana ria tere Iesu, na nonei a katunun kui a niga koru tara Tsunono. Nonei ena hatei ranoui limiou ime te marka uagu lia.
Nonei koru a ka te hala sile gouien lia i tamilimiou, tegona hatei meraien limiou ime te marka uamu lam na tegona hatagala has menaien a torimilimiou.
E Sunahan e Tamarara na e Iesu Kristo a Tsunono e tatei hala nariou a masalohana na u ngilngil hamana i tamilimiou hoboto te hamana mia tere Iesu, bate taguhu has rariou limiou tego hamana haniga uaiam limiou.
E Sunahan e tatei taatagi rena u katuun hoboto, ba u ngilngil i taren tere Iesu Kristo a Tsunono i tarara tema antunan kapa nei. Nonei talasi. Alia e Pol
Alam ere Pol mere Timoti u katunun kui tere Iesu Kristo, alam e hala menami u pas teka i tamilimiou hoboto u katuun tere Iesu Kristo te ka mia tara taun i Pilipai, alimiou na u katunun halotu na u katunun hitaguhu turu lotu.
E Sunahan e Tamarara na e Iesu Kristo a Tsunono e tatei taatagi rariou limiou na e tatei hala has rari limiou a masalohana.
Mamana pöata alia e hakats ragou limiou bate haniga uagu tere Sunahan.
Na te singo sil meragi lia limiou tara mamana pöata, bate singo megu a nisasaala.
Taraha, alimiou u taguhe moulia tara toukuina turu Bulungana u Niga, tara pöata tu hengo tutune mien limiou bate la noahasina i romana.
Alia e atei silegu e Sunahan e hatania hakapi a toukui a niga teka i tamilimiou, e antunana te kapa nitöa nen romana tara pöata te butu nama romana u Lan u Kapan tere Iesu Kristo.
E niga nitöana temar hakats mera gilia limiou teka, taraha a torir e roron hakats sil nitöa ranoulimiou. E Sunahan e kalala hoboto raioura tara pöata tuma ka noaia lia tara karabus, bate kato hatagala noahasegu u Bulungana u Niga. Na e Sunahan e kalala noahas ranou ra i romana te ka gia lia tara karabus.
E Sunahan e atei silena a torir e ngil koru ranou limiou hoboto temar ngil has mera nei limiou e Iesu Kristo.
Na lia e singo silegu a markatona turu hiangilngil i tamilimiou ega la haniga nitöa lasi, ba niatei i tamilimiou te tatei pan susuluna, ba limiou te tatei atei silemiou a ka te nigana na a ka tema niga nei.
Ba limiou te tatei ngile miou a ka te niga bala koruna. Bate tatei na gogosomiou romana batema ka memi ta markato ta omi tara pöata te butu nama romana u Lan u Kapan tere Kristo.
Ba limiou te saputu memiou romana a man markato a man niga te habuteiena e Iesu Kristo, bate töan hapanemiou e Sunahan bate soloseie men.
A man hahatoulana i tar, alia e ngilegu alimiou go atei sileiam a ka te butuia i tar e taguhu korui a toukui turu Bulungana u Niga. Me la kalakala uana tara mamana katuun, na u soldia hoboto tara gamman pan iahana taun teka na palair u katuun hoboto has e atei siler a ka te karabus silegu lia, te katunun kui uagu lia tere Kristo.
<range>
U katuun u para koru te pala uar tere Kristo e hamana hatagala koru tala uaier tara Tsunono, taraha alia e ka gia tara karabus. Na nori ema ka meri ta nimatout te hatei menarien u raranga tere Sunahan.
A palai e rarare meri e Kristo taraha nori e hiomi ria i tar bate kato haraharaha raier u katuun. Kaba palai e rarare meri e Kristo taraha nori e niga ria i tar.
Na u katuun e kato merien taraha nori e ngil korue riou lia. Nori e atei siler e Sunahan e haka mei lia teka tego tuol hakarapoto menai lia u Bulungana u Niga.
Kaba palai e rarare meri e Kristo, taraha e ngiler u katuun egi kukute raien. Na nori e ngilin lu ner a solo a kapan bate hala leneri lia a nitiama a kapan te kagia lia tara karabus.
Kaba e noahasina te hohou rarare uaren na te rarare hamana uaier a palai. Nori e rarare noa laser e Kristo, na ka teka e kato hasasaala korue noulia.
Na lia e atei silegu e Sunahan e taguhe noulia ba lia te ka hanigagu, taraha alimiou e singo sile moulia ba u Namnamei tere Iesu Kristo te taguhe noulia, ba lia te hakapa goua tara karabus.
A torir e ngil hatagala koruena na e hamana koru hasena alia ema katoe goi ta ka tego kato hamatsingole ioulia. Na tara mamana pöata alia ema ngilin matout gi. Na lia e ngilegu a peisar hoboto ega hapani e Kristo, te töatöa noa gialia tsi tena mate goalia.
Taraha, a mouna a nitöatöa i tar e Kristo. Na te mate goua lia, ba lia te lue gou a nitöatöa te niga balana.
Te töatöa noahas goua lia, ba lia te katoe gou a saha toukui te nigana. Alia ema atei silegi aha te nigana: tego töatöa noa uu lia tsi tego mate uu lia.
Alia e hula hakats negu a ka teka. Alia e ngil koruegu tegona ka gono menai e Kristo, te niga balana.
Kaba a ka a kapan koru te nigana, tego töatöa noa uu lia.
Alia e hamana koruegu a ka teka, na lia e atei silegu alia e töatöa gou. Alia e ka gono noahas meragou limiou hoboto bate taguhegu a nihamana i tamilimiou tega pan haniga susul uaien, ba limiou te sasaala has mou.
Ba pöata tena ka gono lel mera goua lia alimiou, ba limiou te sasaala memou lia bate soloseie miou e Iesu Kristo.
A markato i tamilimiou ega matskö gono mei u Bulungana u Niga. Alia ena tara lel toum ragou limiou tsi e möa? Kaba alia e ngilin hengo noahas nagou tego tuol hatagala uaiam limiou bate ka memiou u töa puku u hakats, ba limiou te tagala hoboto silemiou u hihatutsina turu Bulungana u Niga.
Alimiou goma matout rami u katuun te pakö rariou limiou. Alimiou go ongolo nitöaiam. A markato teka e haröto ranouien alimiou te tagala saluhe miou ba nori e rus riou, taraha e Sunahan e taguhu ranou limiou.
E Sunahan e hanigeiena, alimiou go solosei sila namia e Kristo te hamana uami limiou i tanen na te lu mena moi limiou u kamits i tanen.
I manasa alimiou u tareiam alia u kaia tara hiatatung te ka noahas gia lia i romana, na i romana alimiou e hengo noahas namou lia e hiatatung noa hasigu. Alimiou e söata sila namia u kamits taraha, alimiou e ka gono me moulia tara hiatatung teka.
Alimiou e goma tatei solopalemi te ka gono mena reira e Kristo bate hatagalena a torirara, bara te tatei hiangilngilira, bate tatei ka haniga gono mera u Namnamei tere Sunahan, bate hiataatagira.
Temar kato tala uanen teka, ba limiou te katoe miou a man markato a man niga. Ba lia te ka megou a nisasaala a kapan saluhe koru, na lia e ranga hatagala gia i tamilimiou, alimiou go ka meiam u töa puku u hakats bate hiangilngil hamana miou, na limiou go ka heremi a töa puku a katuun. Te markato uamou limiou teka, ba lia te sasaala nitöa gou.
Alimiou goma hakats peisa nami a peisa milimiou bate hapane men. E möa. Alimiou go hala puteiam a peisa milimiou. Bate tara herenami a tana katuun nonei te pan bala ranou limiou.
Na limiou goma hakats peisa silemi a manka i tamilimiou. E möa. Alimiou go hakats sil has raiam a palair u katuun.
Alimiou go ka has meiam u mar hakats te ka has meiena e Iesu Kristo:
Nonei na e Sunahan nori a töa, kaba e Kristo ema peits nai a nikapan i tanen. E möa.
Nonei e butun katunuma me haka banena a nikapan i tanen, mena katunun kukui pukuna.
Nonei e haka putei a peisanen, me hengoeiena e Sunahan antunaia tena mate uaien tara kuruse.
E Kristo e markato uu teka, be Sunahan e solosei korue nen me hale neien a solo a kapan te pan bala nena a man solo hoboto.
Ba tara solo tere Iesu, ba u katuun hobotora i Kolö na i puta na i kopina u tsiktsiki te hatukun hoboto romanar bate soloseier a solona e Iesu.
Ba u katuun hoboto te ranga riou bate poeier e Iesu Kristo te Tsunonona, ba tara markato teka ba nori te solosei riou e Sunahan e Tamarara.
A man hahikapien i tar, alimiou u roron hengoe moulia tu kaia lia i tamilimiou. Kaba limiou go hengo hatagala lel noahase moulia tara pöata te ka halehana bara gia lia limiou. E Sunahan e lu pouts merai limiou i tanen. Na limiou go matout iam bate kui hatagala silemiou tego hakapa haniga mena milimiou a toukui a niga tere Sunahan.
E Sunahan noahas te kuina i torimilimiou bate taguhu ranou limiou tego kukute mena milimiou u ngilngil i tanen bate katoemiou a manka te hanige nen.
Tara mamanaka te katoe milimiou, alimiou goma ranga homi nami a nikaka i tamilimiou, ba tema hiangenngenami.
Alimiou go ka halehana ba neiam a manka man omi. Alimiou u katuun tere Sunahan ego niga nitöaiam, noahasina te ka uami limiou i gusur u katuun u omi te katoeier a markato a tutu. Alimiou e ka heremi u ualesala i gusuren te alesala uana tara mamana han i puta.
Hala rami u rarangana tara nitöatöa. Te markato uamou limiou teka, ba lia te haniga koru ragou limiou turu Lan Pan tere Kristo. Taraha, nonei a manka teka e haröto nanou alia uma kui hatagala papalai.
Alia toum e mate gou bate here goi u haats te la uana tere Sunahan, taraha alia u taguhu raiou limiou tego hamana uaiam limiou. Te mate hamana goua lia, alia e sasaala noahas gou.
Na tara mar maroro noahas teka alimiou go sasaala noahasiam, bara te sasaala hobotora.
Te haniga noa e Iesu a Tsunono, ba lia te hala boroboro nagou e Timoti i tamilimiou, ba nonei te tatei söata pouts mena mei romana tu raranga i tar bate kato hagigahena a torir.
Alia u möa ta taina ta katuun tego here ii e Timoti. Nonei puku lahas a töa katuun te hakats sil koru ranou limiou temar hakats sil has meragi lia alimiou.
A palair u katuun hoboto e hakats las ner a nikaka peisa i taren, batema hakats sileri a manka tere Iesu Kristo.
Alimiou e atei silemiou e Timoti e harötein nonei a katunun kui a niga. Alia e heregi e tamanen ba nonei te here nei a pien i tar. Alam e kui hoboto silem u Bulungana u Niga.
Na lia e ngilin hala nagoien i tamilimiou tara pöata te atei sile goua lia aha te butu noua i tar.
Na lia e hamanegu a Tsunono te kalate nou a maroro i tar, ba i murinen pouts has ba lia tena tara has ragou limiou.
Kaba lia e hakats negu e hahankana tegi hala mam pouts menai e Epaprodaitus i tamilimiou. Nonei a hahatoulana i tarara ti hala nemuma limiou tegomi taguheiou lia. Nonei e kui hatagala gono meiou lia turu Bulungana u Niga.
Nonei e ngilin tara koru ranou limiou hoboton töa, na nonei e hakats haparpara koruna, taraha alimiou u hengo naiam te siki uaien.
E manana, nonei e ka mei a siki pan koru me katsin matena. Kaba e Sunahan e taatagi naien me kato haniga poutse nen. Na e Sunahan e taatagi has naiou lia, taraha alia e namots taatagi lel hasigu.
Na lia e sasaala koru megu te hala pouts mena gien lia i tamilimiou, ba limiou te tatei tara poutse men bate sasaalamiou, ba lia tema tatei ka lel megoi ta nitiama.
Alimiou go sasaala memen bate soloseie men tara solona a Tsunono. Na limiou go soloseiam a mar katuun teka.
Taraha, nonei e kui bei e Kristo e antunaia te sukusukun mate uaien. Nonei e kato sil tega kato hakapa menaien a toukui tima antunan kato hakapa bemi limiou alia.
Na a kapakapana u raranga i tar a matsi hahatoulana, alimiou go sasaala meiam a Tsunono. Alia ema antunan karous nagi tego hahatei hakopis menai lia u raranga. Taraha e taguhu has ranou limiou.
Hanei sil raiam u katuun u omi te kato homieier u tuenrei, na te kato here rari u muki, bate poeier alimiou go hapöiam.
A markatona i puta na markato te hapö uaier ema kato raneira u katuun tere Sunahan. E möa. Ara u katuun hamana tere Sunahan, taraha ara e hatsunonera e Sunahan i torirara bate sasaala mera e Iesu Kristo.
Alia sane go ngil, ba lia te tatei haröto negu a mamana markatona i tar i puta te roron ranga ner u katuun tego taguhe ioulia. E noahasina tara saha mar katuun te poeiena nonei e ka mena a mamana markatona i puta te tatei taguhe nen, alia e antunan kato salsaluhe gen tara manka teka.
Hena, turu hatöalina u lan ti poseia lia, ba lia e pöe riou. Alia u töa u rahatsing turu katunura i Israel, a toun Hibru hamana, taraha alia u tuhanaia tara hun katuun tere Bentsamen. Na lia has a töa Parasi i manasa, na lia u tagala sil korui a Lo turu Jiu.
Alia u tagala sil korui u lotu turu Jiu bate kato hakamits regu a pal katuun tere Iesu. Na tara Lo turu Jiu, alia a katuun a matskö koru i manasa.
I manasa alia u ron ranga bate poeiegu a manka teka te roron taguheiou lia. Kaba i romana alia e poeiegu a manka teka a manka pinopino, taraha alia e hamana tala gia tere Kristo te niga bala nena a manka teka.
A manka hoboto te butuia i tar e here tala nei a manka pinopino te hakats menagi lia e Iesu Kristo a Tsunono i tar. Alia e atei sil talegu e Iesu, na nonei te niga bala nena a mamanaka hoboto. Alia e ngil korue gen bate ngöe gi a mamanaka ti ngil korui lia i manasa a bita pinopino. Ba lia te pile kap hakarapoto nagou e Kristo.
Alia e ngilegu a peisar ega ka nitöa uu tere Kristo tara mamana nikaka tar i puta. Alia ema tatei pei lenegi alia a katuun a matskö te kukute mena gilia a Lo turu Jiu. E möa. Alia e tatei poeiegu e Sunahan te kato hamatsköe ialia i matanen, taraha alia e hamana uagu tere Kristo.
Alia e ngilin atei haniga sil korueiegu e Kristo. Na lia e ngilin atei sil hasegu a nitagala te hatakei ien tara tou mate. Alia e ngilin sagohegu a kamits te sagoheien, ba lia tena here noahase goien tara pöatan mate i tanen.
Na lia e ngilin takei pouts hasigu romana tara tou mate i tar bate töatöa poutsugu.
Alia ema peigi alia u kato hakapi a manka teka bate niga nitöagu. E möa. Alia e torohana noahasegu tego here menai lia a mar katuun te hopö kap sil mei lia e Iesu Kristo.
A matsi hahatoulana, alia ema peigi alia u lu hakapi a markato teka. Kaba alia e ron hakats negu, alia e ngilin solopala negu a manka ni manasa bate kato hatagala silegu a manka tena butu hamurimuri nama romana.
Alia e heregi a katuun te pipiatana turu resis tegona lu menaien ta hihol. Na hihol i tar, e Sunahan e ngö sila nanoua lia tere Iesu Kristo ba lia te la uagou i tanen iasa.
Ara hoboto te atei haniga silera a Tsunono ega kamei u mar hakats u niga. Na te hakats halhal ria a palai i tamilimiou, ba e Sunahan te hamatsköe nou u hakhakats i tamilimiou.
Na ragi pile hakarapotein a markato a niga ti lu hakapa mamira.
A matsi hahatoulana, alimiou go kukute hoboto nitöa neiam a markato i tar. Alam u haröto hakapa raiou limiou ime tego markato uaiam limiou, ba limiou te tara kap has ramiou u katuun te markato uaier te markato has uemu lam.
Alia u solon hatei railimiou a ka teka tara mamana pöata, na lia e sulunmata koru megu te ranga lel mena gien lia: u katuun u parpara koru tema hanigeri u hihatutsina te mate uu e Kristo tara kuruse.
Nori e ka ria tara marorona tegi tia uaien, taraha nori e hakats sil talaser a tou nou, bate sasaala mer te haniga menarien a man markatona tara nimatsingolo, bate hakats puku lasner a mankana i puta.
Kaba a han i tarara e kana i Kolö, na ra e hahalosera a Tsunono i tarara e Iesu Kristo tega koul men i Kolö batemi lu pouts ranoura.
Nonei e hapalisena romana u tuenrei i tarara bate kato here naneien u tuenrei i tanen te niga nitöana. Nonei e katoenou a ka teka tara nitagala noahas temar tsunono pan mena neien a mamanaka.
A matsi hahatoulana, alimiou go tuol hakarapoto lasmia tara nitagala tara Tsunono. Alia e ngilin tara koru ragou limiou, a man hahikapien i tar. Alimiou e kato hasasaala korue moulia na limiou e heremi a prais i tar.
Alimiou oro Yuodia mere Sintiki, alia e ranga hataatagi gia i tamilimiou, alimiou go torohanan hiakaka hanigaiam, taraha alimiou u mun toulana te hamana uami limiou tara Tsunono.
Na lia e rangate goulö ti ron kui gono meiou lia, alia e ngilegu alö go taguhir a huol a tahol teka. Taraha, nori i kui hatagala koru me ti hahatei lamenien u Bulungana u Niga, nori mere Klemen na palair a man hahikapien hoboto i tar ti kui gono meioulia, na man solo i taren e kana turu bukuna tara nitöatöa.
Alimiou go sasaala nitöa meiam a Tsunono! Na lia e hatei lel ragou limiou, sasaalaiam!
Alimiou go kato hatami mia turu katuun hoboto. A Tsunono e sukusukun kopis poutsnama.
Alimiou goma hakats hapara nami ta töa ta ka. Kaba limiou go singo siliam a mamanaka, bate rangatemi e Sunahan a manka te makmakumuna i tamilimiou, ba limiou te haniga nitöa uamiou i tanen.
Na masalohana te hala nena e Sunahan e pan balana. Na u katuun ema atei haniga silerien. Kaba a masalohana teka e ka noua i torimilimiou na turu hakats i tamilimiou, te hamana uami limiou tere Iesu Kristo.
Na töa patu a ka, a man hahatoulana. Alimiou go hakats nitöa neiam a manka a man mana, na manka a man niga, na manka te matsköna, na manka te gogosona, na manka te hanigeier u katuun. Alimiou go hakats siliam a mamanaka te tatei ranga haniga ner u katuun.
Alimiou go katoeiam a manka tu hatuts railia limiou na manka ti tareiam limiou tu kati lia na man ka ti hengoeiam limiou tu kati lia. Be Sunahan te ka gono meranou limiou. Nonei te hala ranoui ra a masalohana.
Alia e sasaala korugu na lia e haniga gia tara Tsunono te haröto mena milimiou te hakats sil noahas mena milimiou alia. Alimiou e ngilin taguhu nitöa namou lia, kaba limiou u möaiam ta maroro tego mar taguhu menami lia.
Alia ema makmakum nagi ta ka ba lia temar ranga uagu teka. E möa, alia e sasaala megu a man saha manka te ka megu lia.
Alia e antunan ka hanigagu tara pöata te makmakum na a manka, na tara pöata has te ka megia lia a manka man para. Tara mamana mar nikaka alia u hatuts hakapein tego mar sasaala uu lia, e noahasina tego masul uu lia na tego bes uu lia, tsi tego para uu a manka na tego makmakum uaien.
E Kristo nonei te hale noi lia a nitagala, na te hantune noulia tara mamanaka hoboto.
Kaba limiou e kato haniga koru memiou te taguhu noahas mena milimiou alia tara pöata teka te ka megia lia a nitiama.
Alimiou u katunura i Pilipai e atei miou, a pöata tu laba naia lia a provins i Masedonia temi rarare mameia lia u Bulungana u Niga, alimiou puku a pal katunura turu lotu tu taguhe moulia tara markato tu hala mena milimiou a moni na man taina manka has. Kaba palair u katuun, e möa.
Na tara pöata tu kaia lia tara taun i Tesalonaika, alimiou i molo hitaguhu hapara mia i tar.
Kaba limiou goma poeiemi alia e ngilin lu tunegu ta hitaguhu. E möa. Alia e sasaala koru megu te tara menagi lia alimiou u katuun u tatangana. E Sunahan e tatei kato haniga ranou limiou.
Alia e ka tala megu a manka tu hala namuma limiou. E Epaprodaitus e halei mei lia a manka hoboto tu hala namuma limiou. A manka teka e herenei u haats te soksoka hanigan töana te la uana tere Sunahan be Sunahan te haniga korue nen.
E Sunahan i tar e hala ranoui limiou romana a mamanaka te makmakum ba nami limiou tara mamanaka a niga koru i tanen, taraha ara u katuun tere Iesu Kristo.
Aragi solosei nitöani e Sunahan e Tamarara tara mamana pöata hoboto. U mana.
Alia e hala negu u hanhaniga i tar turu katuun hoboto te pala uaier tere Iesu Kristo. Na man hahatoulana i tarara te ka gono meriou lia e hala has naier u rangan haniga i taren i tamilimiou.
U katuun tere Sunahan te kui ria tara luma pan tere Sisa a gamman pan e hala neruma u hanhaniga i tamilimiou, na u katuun hoboto tere Sunahan teka e hala has nariou u rangan haniga i taren i tamilimiou.
A nitaatagi tere Iesu Kristo a Tsunono e tatei ka gono mena u namnamei i tamilimiou. Alia e Pol
Alia e Pol, a aposol tere Iesu Kristo. E Sunahan e lu meilia u ngil peisa i tanen tego aposol uu lia. Na lam mere Timoti e toularara e koloto menami u pas teka i tamilimiou u katuun tere Sunahan te ka mia tara taun i Kolosi.
U pas teka e koloto menari i tamilimiou u katuun te hamana mia tere Kristo i Kolosi. E Tamarara e Sunahan e tatei taatagi ranou limiou na e tatei hala has ranoui limiou a masalohana.
Pöata te singo bera mia lam alimiou tere Sunahan, alam e roron hanigan töa uam tere Sunahan, e Tamana e Iesu Kristo a Tsunono i tarara.
Taraha, alam i hengoen te hamana hatagalan töa uami limiou tere Iesu Kristo na te ngil koru mera milimiou u katuun hoboto tere Sunahan.
Taraha e Sunahan e haka berai limiou a nitöatöa a niga i Kolö te hamana sile milimiou. Alimiou tu hengo tutuneiam a manka teka tara pöata te la uama u raranga u mana i tamilimiou.
U Bulungana u Niga teka e kato haniga rena u katuun bate kato hasasaala ranen, bate la uana tara mamana han hoboto. Te kato has uaien i gusu milimiou tara pöata ti hengo tutuun namia limiou a nihitaguhu tere Sunahan me atei sil haniga korue men.
E Epapras te hatuts railimiou u Bulungana u Niga, a tsi katunun kui papala i tarara te kui gono mera noulam bate taguhu ranoulam tara toukui tere Kristo te katoe mulam.
Nonei has te hatei railam temar taguhu merai limiou u Namnamei tere Sunahan ba limiou te ngil ramiou a palaira u katuun.
Nonei koru a ka, te taniama tara pöata tu hengo naien limiou, alam uma hanöan singo sil rai limiou, tu rangata menai lam e Sunahan ega hatuts raiou limiou bate atei haniga sile miou u ngilngil i tanen. Alam u singo sil hasi tega hala menai u Namnamei i tanen u hakhakats u niga, ba limiou te antunan kato uamou temar ngil uana a Tsunono bate kato hasasaale men. Ba limiou te katoe mou a mamana markato a niga bate atei susul sile miou e Sunahan.
<range>
E Sunahan e tatei kato hatagala ranou limiou e antunana tara nitagala pan i tanen, ba limiou te sasaala memiou tego kato nitöa menami u ngilngil i tanen bate niga mia i tanen.
Ba limiou te haniga uamiou tere Sunahan e Tamarara te hamatskö raioura na te haka beraira a manka man niga tegi lui ra, u katuun i tanen te ka ria turu ualesala.
Taraha, nonei e luba raiara tara nitagala turu kuhil me haka renara tara nipepeito tara Pien Tson i tanen te ngil korue nen.
E Sunahan e sakahis sila raiara i tanen me luba ranera a man markato a man omi.
E Kristo te hatara ranera ime te markato uana e Sunahan. Nonei te butu tutuun ia tara manka hoboto te habuti e Sunahan.
Taraha, e Sunahan e habutu sila naia a mamanaka i kolö na i puta tere Kristo. A manka te tare rara na manka tema tare rei ra na u tsunono na pal kapan na gamman na mamanaka te kamena a nitagala. E Sunahan e habutu sila naia a mamanaka hoboto tere Kristo na e habutu sil has beien e Kristo.
Nonei e ka mamin a mamanaka, na mamanaka hoboto e ka haniga sila ria tara nitagala i tanen.
U katuun i tanen e hereri u tuenrei i tanen, ba nonei te here nei u baku. Nonei a tantania tara mamanaka, na nonei has te takei mamia tara tou mate, na nonei pouts has te mammamna tara mamanaka hoboto.
E Sunahan e sasaala koru mei te saputu menai e Kristo u Namnamei tere Sunahan.
Ne Sunahan e ngilin sakahis sila naia a mamanaka hoboto i tanen tere Kristo. Nonei e ngilin katoena a ka teka tara mamanaka ni puta na i kolö. E Kristo e mateia tara kuruse na u rahatsing i tanen te nolo poutsi a manka hoboto tere Sunahan.
I manasa alimiou u lehana ba naiam e Sunahan, taraha limiou u kato homi iam na u hakats homi iam na i manasa alimiou has u pakö tere Sunahan.
Kaba i romana nonei e nolo pouts sila rena limiou tara tou mate tere Iesu Kristo, ba limiou te matskö miou bate gogoso miou, bate moana ta ka ta omi tegi kout merai limiou.
Na limiou go hamana nitöaiam bate tuol hakarapoto mia turu nihamana i tamilimiou. Alimiou goma hapolase mi a ka a niga tu hamana mia limiou tara pöata ti hengoe mia limiou u Bulungana u Niga. Nonei u Bulungana u Niga ti habulungana naia turu han hoboto, na nonei a ka teka te kui sile gulia, alia e Pol.
Alia e sasaala megu te sagoho mena gilia a kamits te taguhu mera gilia alimiou. Tara kamits i tar alia e ngilin kato hantue negu a kamits tere Kristo te sagoheien tego taguhu meraien u katuun i tanen, te hereri u tuenrei i tanen.
E Sunahan e katoe ii lia a katunun kui turu katuun i tanen, me hale nei lia a toukui teka tego taguhu merai lia alimiou. Nonei a toukui i tar tego ranga hatei menai lia u bulungana i tanen.
Nonei u bulungana te solon hamous ba rien u katuun, kaba nonei e haröto nanen turu katuun i tanen i romana.
E Sunahan e hanigein tego haröto meraien u katuun tema Jiu ri u bulungana te momouseien i manasa, u bulungana u mana na u niga te la has uana turu katuun hoboto. U bulungana teka nonei e Kristo te kana i tori milimiou, alimiou e luemou romana a manka man niga tere Sunahan.
Alam e hatei lanem e Kristo turu katuun hoboto. Alam e torohanan hihatuts nem a mamana niatei te halani e Sunahan. Taraha, alam e ngilem a man tötöa man katuun hoboto egi herei a katuun a tangoho te kukute hanigan töa merien e Kristo.
Nonei te sioung sila gialia bate kui hatagala koru megu a nitagala i tanen te kana i tar bate las hatagala korue noulia.
Na lia e ngilin hatei ragi limiou, alia u kui hatagala sil koru rilimiou na u katuun hasira i Laodisia te hamanar, na u katuun has tima tara noaia i matar.
Alia e kato silegu alimiou go sasaalaiam bate hiakaka haniga hoboto miou bate hatagala hase miou u hiangilngil i tamilimiou. Na limiou go atei sil haniga haseiam a manka te hamane milimiou na ka te hamousi e Sunahan i manasa, nonei e Kristo.
A mamanaka a niga na niatei na nigumgum a niga e ka hanigan töana i tanen.
Alia e mar ranga mera gilimiou teka, taraha a tana katuun e namots ranga mera nei limiou u gamo.
E manana, u tuenrei i tar e ka halehana ba ranou limiou, kaba u hakhakats i tar e ka gonon töa mera noulimiou. Na lia e sasaala megu te atei sil mena gilia te tuol hakarapoto uami limiou bate hamana hatagala mia tere Kristo.
Bara, ti lu hakapa tala mena milimiou e Iesu Kristo a Tsunono i tamilimiou, tataala nitöa talamia turu ualesala i tanen.
Ba limiou te tuol hakarapoto miou bate hatagala susule muma a mouna u hakats na markato i tamilimiou. Alimiou go atei sil korueiam a markato i tanen bate hamana hatagala mia i tanen, ti mar hatuts merai limiou. Ba limiou te haniga nitöa uamiou i tanen.
Kaba haneiam, ta katuun ena gamo ranei limiou tu ranga pinopino. Hanei sil raiam u katuun te hihatuts ner a niatei turu tuburen bate poeier e lama tere Sunahan. Nori e hihatuts ner a mankana i puta, u spirit na lo na i manasa, kaba ema ranga uanei tere Kristo.
A mamanaka tere Sunahan e kana i tanen, a nikapan na mamana nitagala na niniganiga i tanen e kana turu tuenrei tere Kristo. Nonei a tsunono pan koru te pan saluhe ba rena u tsunono hoboto.
<range>
Pöata ti hamana mia limiou tere Kristo, nonei e hapurese ba ria limiou turu ngilngil u omi i tuenrei milimiou. Nonei ema katoe ii a ka teka tara markato turu Jiu te hapö mena rien a hatöatongo tere Sunahan tara pal tson. E möa. Nonei e katoeien tara nitagala tere Sunahan.
Pöata ti lueia limiou a baptais, e here ii alimiou i kaho gono merai e Kristo. Na pöata tu hamanaia limiou tara nitagala tere Sunahan, te hatakei poutseia e Kristo tara tou mate i tanen, e here nei e Sunahan e hatakei pouts gono merai limiou e Iesu Kristo.
I manasa alimiou u ka halhal ba naiam a nitöatöa tere Sunahan, taraha alimiou u katuun u omi na limiou u ka mia ielesala tara Lo tere Sunahan. Kaba i romana e Sunahan e hala gono me ranei limiou na e Kristo a nitöatöa a mana. Nonei e luban a mamana markato a omi hoboto i tarara.
E Sunahan e luban u raranga tara markato a omi ti katoira te saka raira a Lo. E here nei e Sunahan e tapala naia u raranga teka tara kuruse te mateia e Iesu. Me luba hakapaba nitöa nanen.
E Sunahan e luban a nitagala turu liliahanei u omi ra i kolö. Nonei e hamatsingolo raien i matar u katuun tara nitagala tere Kristo te tagala saluhena.
E markato uana teka ba u katuun tema tatei katoeri ta lo tego rangein a saha ka te tatei noue milimiou na te tatei ue milimiou, na egima tatei ona has rai limiou tara man lan a man göagono iahana u hiningal na iahana tsihou na iahana u wik.
A manka hoboto teka e hereri u haharuei papala tuun tara manka tegi butu hamurimuri. Kaba a ka hamana koru ti haharuei sileien, nonei e Kristo.
A palair u katuun e poeier nori e pan ria i matana e Sunahan bate poeier, nori i sinasohi a manka teka tegi haka puta menaira a peisarara bate hatsunono raier u angelo. Alimiou goma hengo ramien te pei mena rien alimiou e kato homimiou. Nori e kato hapan pinopinoer a peisaren te hakats mena rien a markatona i puta.
Nori e ka halhal baner e Kristo. Nonei u baku te hakuiena u tuenrei, te haharuei nena a hun katuun i tanen. Aragi ka hoboto talasi bate hiatagtaguhu nera tegi hamana hatagala uu ra tara pöata te haka pute ria ra a peisarara tere Kristo. Aragi mar niga susul uu te ngil uana e Sunahan.
Alimiou u mate gono meiam e Kristo, ga e hana ba limiou te kukute noahasemiou a man markatona i puta?
“Möa tu pilein, möa tu noueiam, möa tu sebeli.”
A manka teka ema ka nitöa noi. E möa. Nori e ba hakapa rariou. Na man lo na man hihatuts teka, u katuun tuun ti hakeien.
A markato teka e tara here nei e kamena a niatei a niga, taraha nonei e kato hatagala sil rena u katuun tegi lotu hatagala uaien bate haka puteier a peisaren bate kato hakamitser a peisaren. Kaba a markato teka ema taguhe nei a katuun tega hapouts menaien u ngil u omi i peisanen.
E Sunahan e hatakei pouts gono mera ii limiou e Kristo tara tou mate i tanen. Bara! Alimiou go kato sil taleiam a manka ni Kolö, te gumna e Kristo tara pal matou tere Sunahan.
Hakats kap nitöa naiam a mankana i Kolö. Ma hakats silemi a mankana i puta.
Taraha, alimiou u mate hakapaiam, na nimana tara nitöatöa i tamilimiou e mousuna tere Kristo ba limiou te ka hoboto mia tere Sunahan.
E Kristo a mouna a nitöatöa i tamilimiou, na pöata te butu pouts nen romana, alimiou e ka gono has memouen turu hiharöto pan i tanen.
Alimiou go hanöan töa baneiam u ngilngilina i puta te kana i peisa milimiou: te tsikolo uaier na te hiakaka gono uaier, na markato a korkoriana, na markato na turu ngil u omi. Na limiou goma ngil bemi a peisamiou a manka tara palair u katuun. A markato teka e here nei a katuun te hatsunonena u kesa.
A man markato teka e kato haraharaha koruena e Sunahan, nonei ena hahuna ranou u katuun te hipus naren.
Na limiou u kato has uaiam teka tara pöata tu kamia limiou i gusura u mar katuun u omi teka.
Kaba i romana alimiou go ba naiam a man markato hoboto teka: a markato te raharaha uaier na markato te omi menari a tai na markato te ranga homi meri a katuun na u ranga homi.
E möa tu gamoein a tana katuun, taraha alimiou u hapolasa ba hakapa niam a man markato na u ngilngilina i puta.
Na limiou e ka tala memiou u hakhakats na u ngilngil u tsimus u niga. E Sunahan te habutu raiou limiou e kato here ranei limiou a peisanen. Na nonei e taguhu ranou limiou tego atei haniga sil mena mien limiou.
Na tara markato a tsimus teka, e möa lel ta toun Jiu na e möa lel ta katuun tega hapö. Na e Sunahan ema hakats has ranei eresi u katuun halhal na eresi u katunur i gusuna latu na u katuun te hakhakui puku raier na u katuun te tuol peisa naier a peisaren. E möa. I romana e Kristo te panina na nonei e kana iahar u katuun hoboto i tanen.
E Sunahan e hopö kap sil railimiou tego katuun uaiam limiou i tanen na nonei e ngil koru ranou limiou. Tara markato tala teka ba limiou te hiakaka haniga miou bate niga mia tara palai. Alimiou go kato hateteneiam a peisa milimiou bate tuatami mia tara palai batema tatei raraha boroboro rami u katuun te kato homiria i tamiliou.
Alimiou goma hakats sil balemi a manka man omi tara katuun. Te kato homiria u katuun i tamilimiou, solopali. Alimiou go tara pouts raiam u katuun te kato homiria i tamilimiou, temar tara pouts has merai limiou e Sunahan ti kato homi has uaiam limiou i tanen.
Na tara mamanaka teka, alimiou go hatagaleiam u ngilina tara mamanaka a niga. A markato teka e las gögono haniga rena a manka hoboto ba nori te ka haniga hoboto nitöar.
Na a masalohana tere Kristo ega mammam nitöani a nitöatöa i tamilimiou. E Sunahan e ngö gögono hoboto raiou limiou tego kato menai limiou a töa a katuun bate hiakaka haniga hoboto miou. Ba limiou te haniga nitöa uamiou i tanen.
U raranga tere Kristo ega ka nitöaia i torimilimiou bate hatakuieiena a mamanaka a niga. Hatuts rami u katuun a mamana niatei a niga ba nori te kukutie ren. Ba limiou te kömemiou u sam na u köman lotu na u köma te hatakeiena u namnamei u göagono i torimilimiou. Tara pöata te köma mia limiou, ba torimilimiou te haniga has uana tere Sunahan.
Na tara mamanaka hoboto te katoe milimiou na te ranga namilimiou, kato mena mi tara solo tere Iesu a Tsunono ba limiou te haniga sila mia i tanen tere Sunahan e Tamarara.
A touhaliou te hitölur, hengo raiam a pal tson i tamilimiou, taraha nonei a markato teka te hanigeiena a Tsunono.
Na pal tson te hitölur, ngil raiam a touhaliou i tamilimiou batema raharaha ramien.
Na limiou a galapien, hengo nitöa raiam u tamamilimiou na u tsinamilimiou, taraha a Tsunono e ngileiena a markato teka.
U tamara galapien, alimiou goma raharaha rami a galapien i tamilimiou. Nori e namots sökanar.
Na u katunun kukui puku, hengo raiam u katuun pan i tamilimiou tara mamanaka bate kukutemiou aha te ranga naren. Ma hengo puku rami tara pöata te peito rarien limiou tego kato hasasaala mera mien limiou. E möa. Alimiou go hengo nitöa mera mien u ngil pan i torimilimiou bate matoutemiou a Tsunono i Kolö.
Tara mamanaka te katoe milimiou, kui hatagala koruiam. E here na alimiou ema kui mia turu katuun pan i tamilimiou kaba tara Tsunono pan i Kolö.
Taraha, a Tsunono e hala ranei romana limiou u hamatana u niga. Alimiou e luemiou romana u hamatana te haputu raneien u katuun i tanen. Taraha, alimiou e kui sil korue miou e Kristo. Nonei a Tsunono i tamilimiou.
A katuun te kato homina e lu hase nou a hihol tara markato a omi i tanen. E Sunahan e ngil hoboto rena u katuun pan na u katunun kui tara manka ti katoeien.
U katuun pan, alimiou go kato haniga mia turu katunun kui i tamilimiou. Taraha, alimiou e atei sil hase miou alimiou e ka memiou a katuun pan i tamilimiou i Kolö.
Alimiou go pile hakarapoto naiam a markato turu singo i tamilimiou bu hakhakats i tamilimiou tema tatei tianei, ba limiou te haniga uamiou tere Sunahan.
Na limiou go singo sil has ramoulam be Sunahan te kalatena a maroro tego habulungana menai lam u raranga i tanen bate hatei nem u bulungana tere Kristo, te mous i manasa. Taraha, nonei a ka te karabus sile gulia.
Alimiou go singo sile moulia be Sunahan te taguhe nou lia ba lia temar ranga uagu temar ngil uanen.
Hatara naiam a markato a niga na matskö te ka gono mera milimiou u katuun tema hamanari. Hahanei sil nitöa neiam a man pöata a man niga ba limiou te hatei ramien e Iesu.
Turu mamana u raranga i tamilimiou, alimiou go ranga hatami iam bate ranga namiou u raranga u niga koru, ba limiou te atein ranga palis haniga mia turu katuun hoboto.
E Tikikus e toularara ena hatei ranoui limiou aha te katoe gulia. Nonei a katuun hamana te kui gono mera noulam tara Tsunono.
Nonei koru a ka te hala sil megien lia i tamilimiou ba nonei te hatei ranoui limiou ime te marka uamu lam, bate kato hasasaala ranou limiou.
Na lia e hala gono megoien e Onesimus e toularara a niga koru te pala has uana i tamilimiou, nonei e la gono menou e Tikikus. Nori ena hatei raroui limiou a mamanaka te butuna teka.
E Aristakus, te karabus gono menou lia, e hala has ranoui limiou u hanhaniga, na e Mak has a hatoulana tere Banabas. Alimiou u lu hakapeiam u raranga te poeiena, tega la men romana i tamilimiou ba limiou te hanige men.
Na e Iesu te ngöeri e Jastus e hala has nena u hanhaniga i tanen i tamilimiou. Nori puku a topisa a Jiu te hamana uar tere Kristo te kui gono meriou lia teka tara Nipepeito tere Sunahan. Na nori i taguhe ioulia me kato hagigaher a torir.
Epapras e hala has mena nei u hanhaniga i tanen i tamilimiou. Nonei e pala has uana i tamilimiou na nonei a katunun kui has tere Iesu Kristo. Nonei e singo hatagalan töa sil ranou limiou, ba limiou te katoe miou a ka te ngilena e Sunahan.
Na lia has e hatei ragou limiou e Epapras e kui hatagala koru bera noulimiou, na turu katuun hasir i Laodisia na i Hirapolis.
Na e Luk a dokta te ngil korue mulam na e Dimas e hala has ner u hanhaniga i taren.
Hala has naiam u hanhaniga i tamulam tara man hahatoulana na man hahahinana i tamulam i Laodisia. Na hala has neiam u hanhaniga tere Nimpa nu katuun u kristen te roron hagum ria i luma i tanen.
I murina te harit namia limiou u pas teka, ba limiou tena rit has bera mien u katuun u kristenira i Laodisia. Ba limiou te harit has namou u pas te la nama romana i Laodisia.
Ba limiou tena hatei miou e Akipus, alö go kato hamana korui a toukui te halei lö a Tsunono.
Alia e Pol te kolotegi a tsi rangan haniga teka a limar hamatskö. Ma solopalemi lia, alia e ka noa has gia tara karabus. A nihitaguhu tere Sunahan e tatei ka gono mera noulimiou. Nonei talasi. Alia e Pol
Alam ere Pol mere Sailas na e Timoti e koloto menami u pas teka i tamilimiou hoboto, u kristenira tara taun i Tesalonaika te pala uar tere Sunahan e Tamarara, na u katuun has tere Iesu Kristo a Tsunono. Sunahan e tatei taatagi ranou limiou bate hala has ranoui limiou a masalohana.
Alam e hanigan töa bera mou limiou tere Sunahan bate singo be has ramou limiou.
Pöata te singo mialam tere Tamarara e Sunahan, alam ema mala solopalemi te hamana haniga uami limiou na te kato haniga has uami limiou. Na lam ema solopala hasemi te ngil mera milimiou a palair u katuun bate taguhu ramen. Na te hamana hatagala uami limiou tena la pouts nama romana e Iesu Kristo a Tsunono i tarara.
A mats hatoulana, alam e atei sil hasem e Sunahan e ngil koru ranou limiou na e hopö kap has raiou limiou.
Taraha a pöata tu hala naia lam u Bulungana u Niga i tamilimiou, alam uma ranga papala ii. E möa. A nitagala tere Sunahan na u Namnamei u Göagono i tanen e taguhema u raranga i tamulam, na e haröto hasiin u raranga i tamulam e manana. Alimiou e atei silemiou a markato a niga i tamulam e taguhu has raiou limiou ba limiou te hamana miou.
Alimiou u kukuteiam a markato i tamulam na Tsunono has. Taraha, alimiou u hengo hanigeiam u raranga i tamulam. U katuun i omi raiou limiou tu hamana uaiam limiou, kaba u Namnamei u Göagono e kato hasasaala noahas raiou limiou.
Alimiou u haröto naiam a markato a niga bu katuun hoboto e hamana uar tere Kristo tara provins i Masedonia na tara provins i Gris e markato haniga has uaier tu markato uaiam limiou.
U bulungana tara Tsunono te butu mam ia i tamilimiou me tasata uana i Masedonia na i Gris na turu han i lehana. Alam ema antunan ranga lel nami ta ka, taraha u katuun turu han hoboto i hengo hakapein u nihamana i tamilimiou tere Sunahan.
U katuun e hatei noahas rari lam tu mar toul mera milimiou alam, na nori i hatei has rai lam tu laba menami limiou u kesa bate kukutie miou e Sunahan a Got hamana na Got a töatöa.
Nori e hatei has rari lam, alimiou e hahalosemiou a Pien Tson i tanen, tena kopis pouts namen romana i Kolö. Nonei e Iesu, e Sunahan te hatakei poutseien tara tou mate i tanen. Nonei te hatongo kap ranoua ra romana tara pöata tara nihahuna, te butuna romana a raharaha pan tere Sunahan.
Alam e hatei ramou limiou a matsi hahatoulana, alimiou e atei silemiou alam u ma mastein la uamei i tamilimiou.
Alimiou e atei miou, nori i kato homi raia lam tara taun i Pilipai. Kaba e Sunahan e kato ha ongolo raioulam ba lam e la noahas uaiem i tamilimiou mena hatei rami limiou u Bulungana u Niga tere Sunahan, noahasina ti hapiou u katuun u parpara.
Alam ema katoemi u ranga te katoeier u katuun u omi na u gamogamo. E möa. Na lam ema hakats homi mi nema gamo has rami u katuun. E möa.
E Sunahan e hala railam u hanhaniga tego rarare mei lam u Bulungana u Niga, na nonei e torohana raiou lam, tego matskö nitöa uu a torimulam tsi e möa, ba lam tema rarare uami temar ngil uaier u katuun. E möa. Alam e mar rarare uam te ngil uana e Sunahan.
Alimiou e atei silemiou alam uma mala angoso railimiou, na e Sunahan e atei sil hasena a torimulam ema ngile nei ta ka.
Alam ema kui silemi a solo pan te aposol uamulam. E möa. Alam ema ngilemi alimiou go hapan ramou lam na lam ema ngil hasemi a tana katuun ega hapan raiou lam. E möa.
Alam u tuatami gono meraiou limiou, te kato uana a tahol te tuatami gono merena a galapien i tanen.
Alam u ngil koru raiou limiou bate hala rami limiou u Bulungana u Niga tere Sunahan. Na lam uma peits ba railimiou ta töa taka i tamulam, na peisamulam has, taraha alimiou a matsomi i tamulam.
A matsi hahatoulana, hakats kap naiam alam i kuin moni hatagala koru mei a lan na bong. Alam uma ngilin hala railimiou ta nitiama tara pöata tu habulungana nailam u Bulungana U Niga tere Kristo i tamilimiou.
Alimiou na e Sunahan has, alimiou u tareiam alam u kato haniga na u kato hamatskö tara pöata tu ka gono meraia lam alimiou. Alam uma katoei taka ta omi.
Alam u ranga meraiou limiou temar ranga mena nei a katuun a galapien i tanen. Alam u tahul raiou limiou a man tötöa na lam u ranga hatagala gono meraiou limiou tego kato mena milimiou a markato te kato hasasaalena e Sunahan. Taraha, nonei e ngö ranou limiou tara Nipepeito i tanen ba limiou te tatei atei silemiou a nitsunono pan i tanen.
<range>
Na tana ka has te roron haniga sile mia lam tere Sunahan. Pöata tu piou naia lam u raranga tere Sunahan i tamilimiou, alimiou u ma poeiemi nonei u raranga tara katuun tuun lasi. E möa. Alimiou u hanige men bate hamanemiou nonei u raranga hamana tere Sunahan. Na u raranga i tanen e kato haniga ranou limiou te hamana mena mien limiou.
A ka te butuia i tamilimiou e butu hasia turu Jiu te hamana uaier tere Kristo. U Jiu i kato homir u katuun i Judia te hamana uar tere Iesu Kristo, na u katuun pouts has i tamilimiou e kato has uar iesana i tamilimiou.
U Jiu i atung hamatir u propet tere Sunahan i manasa, na nori i atung hamate hasi e Iesu a Tsunono. Na nori i kato homi has raioulam bate tsuga rariou lam. Nori e kato haraharaha koruer e Sunahan na nori e omi rer u katuun hoboto.
Taraha, nori e hapiou rariou lam tegoma hatei menai lam u raranga tere Sunahan turu katuun halhal turu Jiu na tegoma lu pouts meraien e Sunahan. Nori u Jiu e kato homi nitöar, ti roron kato uaien. Kaba e Sunahan e hahuna tala ranouen romana.
A matsi hahatoulana, alam u laba ramou limiou a tsitabubun pöata puku, kaba a torimulam e matesil koruena tegona tara pouts merai lam, alimiou. Alam e kagono mera mou limiou i torimulam na turu hakats i tamulam kaba lam e ngilin tuol koru mia i matamilimiou bate tara ramou limiou.
Alia e Pol u ngil korui tego la uu lam i tamilimiou, kaba e Satan e roron hatu kap raiou lam.
Alam u ngilin na tara raiou limiou, taraha a nihamana i tamilimiou tere Iesu e kato hasasaala raiou lam. Pöata te la pouts nama romana e Iesu a Tsunono, alam e haröto ramoua limiou i tanen. A ka teka e here noi a hihol i tamulam. Nonei a ka teka te roron kato sile mulam.
Aa, alimiou te kato hasasaala koru ramou lam.
Alam uma ngilin hahalosoi, taraha alam u taatagi koru raiou limiou. Na lam e hakats has nem alam gona ka buia tara taun i Atens.
Ba tara markato tala teka ba lam e tula namula e Timoti a hahatoulana i tarara te kui gono mera noulam tara toukui te habulungana menari u Bulungana u Niga tere Kristo. Nonei e la silela tegona hatagala meraien limiou na tegona kato hatagala menien u nihamana i tamilimiou.
Ba u katuun te omi ra riou limiou tema tatei hamatout rari limiou. Alimiou e atei silemiou a ka a omi teka e tatei butuna i tarara, u katuun te hamana ria tere Kristo.
U mana koru, a pöata tu ka gono meraia lam alimiou i manasa, alam u hatei mam railimiou tego lu merai ra a kamits. Ba nonei e mar butu hamana has uana ti mar atei uaiam limiou.
Ba tara markato teka, alam uma antunan hahaloso leli, ba lam e tula namula e Timoti egona sakesake te popo hamanasana u nihamana i tamilimiou. Alia u toku sil korui e Satan e namots kato homi ranou limiou ba toukui i tamulam te lala pukuna.
E Timoti e tuku poutsia i tamulam te laba mera meien limiou. Nonei e piou nema u bulungana u niga te hamana hatagala noahas uami limiou tara Tsunono bate hiangilngil noa hasmiou. Na nonei e hatei has railam alimiou ema solopala rami lam, kaba limiou e ngilin tara koru ramou lam temar ngilin tara koru has merami lam alimiou.
Pöata tu hengo nai lam u ranga teka, ba torimulam e nigana me sasaala poutsuna. Alam u tori tiama koru mei a kamits te lue mulam turu katuun te hahamanar, kaba lam e sasaala pouts talam te hengo mena milam te hamana noa uami limiou tara Tsunono.
Na te kato nitöa uamou limiou teka, ba torimulam te niga nitöa hasi nou.
Na pöata te singo bera mia lam alimiou tere Sunahan, alam e haniga koru uaiem tere Sunahan te kato hasasaala koru mera milimiou alam.
Na lam e roron singo hatagala korum tara lan na bong tego tatei tara menai lam a peisa milimiou na tego taguhu merai lam alimiou tara pöata te lagi hamana mia limiou.
Alam e ngilem e Tamarara e Sunahan na Tsunono i tarara e Iesu egi hala pouts merai lam i tamilimiou.
Na lam e ngil hasem a Tsunono ega kato raiou limiou balimiou te hiangilngil hatagalamiou bate ngil hatagala has ramiou u katuun hoboto, bate kato talasina. Na lam e ngil hasem alimiou go mar ngil koru merami a palair u katuun temar ngil koru has mera milam alimiou.
Taraha, a Tsunono e ngilena a torimilimiou ega gogoso nega matsköia i matana e Tamarara e Sunahan, tara pöata tena la pouts nama romana a Tsunono i tarara e Iesu na u katuun hoboto i tanen.
Na kapakapana u raranga a matsi hahatoulana e markato uana teka, alam u hatuts railimiou te markato uana a katuun te hanigeiena e Sunahan. Na u mana koru, alimiou e markato uamiou teka. Alam e ranga hatagala koru mera moulimiou tara solona a Tsunono e Iesu, alimiou go markato haniga noahas uaiam teka.
Alimiou e atei silemiou u raranga tu hala railam alimiou, u raranga te hala has nema a Tsunono e Iesu i tamulam.
E Sunahan e ngilena a torimilimiou na markato i tamilimiou ega gogoso. E markato uana teka ba limiou te ka halehana ba namiou a markatona te tsikolo uar na te lulu tson has uar.
Alimiou goma hengoemi u ngil turu tuenrei, ba limiou te kukute miou a markato a niga tere Sunahan. Alimiou e marka noa las uamou tara nikaka a niga. E kato uana teka ba pöata te töl ramia limiou a touhaliou i tamilimiou ba limiou te niga mia i matana e Sunahan.
<range>
Alimiou goma kato homi uami teka bate kato homie miou a tana katuun. E möa. Alam u hatei hakapa railimiou, a Tsunono e hahuna rena romana u katuun te markato uar teka.
E Sunahan ema ngö sil ranei ra tegi kato homi uu ra. E möa. Nonei e ngö sil ranei ra tegi kato haniga uu ra.
Na katuun te tori tsuga nena u raranga teka ema tori tsuga nanei u raranga tara katuun tuun. E möa. Nonei e tori tsuga nena u raranga tere Sunahan, e Sunahan te hala ranei limiou u Namnamei u Göagono i tanen.
Alam ema ngilin ranga hapara nami tego ngil mera milimiou u hahatoulana i tamilimiou tere Kristo, taraha e Sunahan e hatuts hakapa railimiou tego hiangilngil pouts uaiam limiou.
Na lam e atei silem alimiou e ngil hamana ramiou a man hahatoulana hoboto i tamilimiou te hamana uaier tere Kristo te ka ria tara mamana han i Masedonia. Kaba lam e hatei noahas ramou limiou a matsi hahatoulana i tamulam, alimiou go hiangilngil pouts noahasiam, ba u ngil teka te pan susul nou.
Alam u hatei mam raiou limiou na lam e hatei lel has ramou limiou, alimiou go hiakaka haniga hobotoiam ba limiou a man tötöa tema herokemi a toukui tara tana katuun. Na limiou go kato haniga noa laseiam a man toukui i tamilimiou, möa tu hanoeiam.
E kato uana teka ba limiou tema hasola mia tara moni tara tana katuun. Te markato haniga uamou limiou teka, ba u katuun te haniga rariou limiou.
A matsi hahatoulana, alam e hatei has rami limiou u katuun ti mate ti hamanaia tere Iesu. Alimiou goma tabe sil koru ramien te kato uaier a pala te hahamanar. A pala teka ema hamaneri tegina ka haniga hoboto gono menaien e Sunahan i murina a tou mate i taren.
Ara e hamanera e Iesu e mate me takei poutsuna. Na ra e hamana hasera, a pöata te la pouts nama romana e Iesu be Sunahan te peigi gono mera nameien u katuun ti mate ti hamanaia tere Iesu.
Alam e hatei rami limiou u raranga teka tara Tsunono: ara u katuun te töatöa noa rou tara pöata te la pouts nama romana a Tsunono, ara ema mam narei romana u katuun ti mate mam. E möa.
Taraha, a Tsunono e koul menama romana i Kolö u raranga u mal, na tsunono turu angelo e ku hapan nou romana, na tuhil tere Sunahan e ling has nou romana. Na u katuun ti hamanaia tere Iesu i mam tara pöata ti mateien e takei pouts mam has riou romana.
Na i murinen, ara te töatöa noa ria i puta e la sei gono mera rouen romana turu köasi, ba ra tena hia sabe sabe hoboto gono mera a Tsunono iasa. Ba ra tena ka nitöa gono mera romana a Tsunono.
E kato uana teka, ba limiou te hatei rami a palai u raranga teka bate hatagala ramen.
A matsi hahatoulana, alam ema antunan ranga hapara nami a pöata tega butuma romana a ka teka.
Taraha, alimiou u atei hakapa sileiam a Tsunono e songots butu nama romana. A Tsunono e la here namei romana a kopkop tara bong. E möa ta katuun tega atei sil a pöata te butu namen romana.
Te pei ria romana u katuun, “A pöata a niga tala, a pöata tara masalohana i romana,” nonei a pöata te songots butu nama romana u Lanin Hahuna tere Sunahan. U Lan teka e here noi romana a tahol a pika te singotei sagohena a kamits. Na u katuun ema antunan bus ba naroi a ka teka.
Kaba limiou a matsi hahatoulana ema ka mia turu kuhil, ba limiou te asingoto namou nonei u lan teka.
Taraha, ara hoboto u katunura turu ualesala na tara lan. Ara e matsköra na e niga has ria i matana e Sunahan, nara e atei sil hase ren. Na ka teka e kato uana tara markato turu ualesala. Ara ema katuun uarei tara bong na turu kuhil, te haharuei nena a markato a omi na a nitutu.
A katuun e roron soho mena a bong na katuun e roron spak has mena a bong. Na katuun tema atei sile nei te la nama romana u Lanin Hahuna tara Tsunono, nonei te here nei a katuun te sohona tsi a katuun te spakina. Kaba ara gima markato uai teka. E möa. Aragi here ii a katuun te kalatana bate hakats hanigana.
<range>
Taraha, ara u katununa tara lan. Aragi hamana haniga uu tere Sunahan bara te hiangilngil nitöara. Na ragi hamana noahasi e Sunahan te luba ranoua ra tara niomi.
Taraha, e Sunahan ema hopö kap meraira tara nihahuna. E möa. Nonei e hopö kapiin tega luba meraien ra tara niomi, taraha e Iesu Kristo a Tsunono i tarara e mate sil raioura.
Nonei e mate sil tegi ka nitöa gono menaien ra, noahasina te töatöa noa roa ra tsi te mate hakapa mam rouara tara pöata te la pouts namen romana.
E kato uana teka, ba limiou te hiatagtaguhu miou bate hatagale miou a taina katuun ti roron markato uaiam limiou.
Kaba lam e hatei ramou limiou a matsi hahatoulana, hapan raiam a pal kapan i tamilimiou. A Tsunono e hopö kap raien tegi hatuts meraien limiou na tegi haröto meraien limiou a maroro a niga.
Hakats haniga raiam bate ngil koru ramen taraha, nori e taguhu rariou limiou. Na limiou go kaka haniga hobotoiam.
Na lam e hatei hatagala has ramou limiou go ranga meraiam u katuun u karous egi kukui pouts. Kato ha ongolo pouts raiam u katuun te matoutur, bate taguhu ramiou u katuun tema tagalari. Na limiou goma ranga sisi memi a tana katuun.
Ma hiapalpalis nami a markato a omi. E möa. Alimiou go kato hanigan töa raiam a man hahatoulana i tamilimiou te hamana ria tere Kristo, na u katuun hoboto.
Sasaalaiam tara mamana pöata.
Singo hatagala nitöa uaiam tere Sunahan.
Haniga nitöa uaiam tere Sunahan tara mamanaka hoboto te butuna. Taraha, alimiou u katuun tere Iesu Kristo, na e Sunahan e ngilena alimiou go haniga nitöa uaiam i tanen.
Möa tu torohanan hapiou naiam u Namnamei u Göagono.
Ma ranga homi nami a katuun te ranga nena u raranga u matskö tere Sunahan.
Alimiou go areneiam a mamanaka hoboto, bate haka hanigemiou a manka te nigana.
Na limiou go hatalis ba naiam a manka man omi hoboto.
E Sunahan e tatei kato hagogoso nitöanena a torimilimiou, e Sunahan te hala nenama a masalohana i torirara. Alam e ngil hasem e Sunahan e tatei tara kap nena u namnamei i tamilimiou na torimilimiou na u tuenrei i tamilimiou, ba limiou te tatei niga nitöamiou tara pöata te la pouts nama romana e Iesu Kristo a Tsunono i tarara.
U raranga tere Sunahan ema tatei gamo nei. Nonei te ngö ranou limiou na nonei e kato hamana korue nou romana a mamanaka te ranga negula lia.
A matsi hahatoulana, alimiou go singo bera mumalam tere Sunahan.
Alimiou go hala naiam u hanhaniga tara matsi hahatoulana hoboto i tarara te hamana uar tere Kristo.
Na lam e hatei ramia limiou tara solona a Tsunono, alimiou go riteiam u pas teka ba man hahatoulana hoboto te tatei hengoe ren.
A nitaatagi na niniganiga tere Iesu Kristo a Tsunono i tarara e tatei kagono meranou limiou. Nonei talasi. Alam ere Pol mere Sailas na e Timoti
Alam ere Pol mere Sailas na e Timoti e tara pouts ramou limiou i romana, alimiou hoboto u katuun tere Sunahan e Tamarara na u katuun has tere Iesu Kristo a Tsunono. Alam e hala menami u pas teka i tamilimiou u kristenira tara taun i Tesalonaika.
E Sunahan e Tamarara na e Iesu Kristo a Tsunono e tatei taatagi rariou limiou na e tatei hala has raroui limiou a masalohana.
A matsi hahatoulana, alam e haniga nitöa bera mou limiou tere Sunahan, temar niga uanen. Taraha, a nihamana i tamilimiou e butu haniga susul nama na u hiangilngil i tamilimiou hoboto e butu susul haniga hasina.
Nonei te ranga sesei bera milam alimiou turu hagum turu katuun tere Sunahan. Alam e hahatei nem u katuun e kato homi sila raria limiou te hamana uamia limiou tere Iesu bate hamana hatagalamiou, noahasina te omi merari limiou u katuun.
A ka teka e haröto nena te ona hamatskö uana e Sunahan. Nonei e hanigeiena tego lu mena milimiou a kamits ba nonei te kato hamatskö ranou limiou na e kato haniga has ranou limiou ba limiou te ka uamiou tara Nipepeito i tanen.
Na e Sunahan e kate nou a markato a matskö tara pöata te hakamits ranen romana u katuun te hakamits rariou limiou.
Alia e hatei ragou limiou hoboto te luemiou a kamits, e Sunahan e hahusa pouts ranou limiou na lam has, tara pöata te la pouts nama romana e Iesu a Tsunono. Nonei e butu nama romana i Kolö na u angelo u tagala has i tanen bate here roi u tula te kulupu hapan koruna.
Ba nonei temi hahuna ranou romana u katuun tema atei sileri e Sunahan na nori has te hipus ner u Bulungana u Niga tere Iesu Kristo a Tsunono i tarara.
U katuun teka e ka homi nitöa riou romana, na nori te ka halhal ba nitöa nariou a Tsunono na nitagala pan has i tanen.
Nonei tara pöata te la nama romana a Tsunono, ba u katuun i tanen te soloseie rouen. U katuun hoboto te hamanar e haniga korue rouen romana, na limiou has, taraha alimiou u hamaneiam u ranga i tamulam.
Ba lam te singo nitöa bera moulimiou. Alam e singo silem e Sunahan te hopö kap raiou limiou e tatei haniga ranou limiou, bate hala ranei limiou a nitagala tego kato memi limiou a ka a niga hoboto te ngilin katoe milimiou, na tego hakapa haniga mena milimiou a toukui te hamane milimiou be Sunahan te taguhu ranou limiou.
Ba u katuun te tare riou a markato i tamilimiou bate soloseie riou e Iesu a Tsunono i tarara, ba nori te solosei has rariou limiou, taraha alimiou u katuun i tanen. A nihitaguhu tara Sunahan i tarara na e Iesu Kristo a Tsunono e kato hantuna ranou limiou tara ka teka.
A matsi hahatoulana, alam e hatei rami limiou a pöata te la pouts nama romana e Iesu Kristo a Tsunono i tarara na pöata te gono hoboto roua ra tegi tara menaien ra.
Te hengoe moua limiou u ranga turu katuun te poeier u Lan Pan teka tara Tsunono e butu hakapa, ba limiou tema tatei hamana ramoien. Alimiou goma tokumi na e goma asingoto hasmi te poe menarien u mar bulungana teka u raranga i tamulam tsi u raranga turu propet, tsi te pei has mena rien alam u koloto naien turu pas. E möa.
A katuun e namots gamo ranei limiou tu saha tu mar ranga. Taraha, u Lan Pan teka ema mam namei romana. E möa. A ka teka te butu mam nou romana: u katuun u para e hapolase riou romana e Sunahan, ba katuun te roron pekoena a lo te butu nou, nonei te lue nou a nihahuna i hel.
A katuun teka e omie nou romana u mamana u mar lotu, ba nonei te katoe noi a peisanen a katuun te pan nena a man lotu. Ba nonei tena gum has noua iahana a Luman Lotu Pan tere Sunahan ba nonei te gamona bate poeiena nonei e Sunahan.
Alia u hatei railimiou a ka teka tara pöata tu ka gono meraia lia limiou. Ga limiou u solopala hakape men?
Alimiou e atei silemiou a ka te hatu kap nena a katuun a omi teka i romana. Nonei a katuun a omi e la las nama romana te butu nama a pöata i tanen.
A markato te peko menari a lo e kui hamousuna i romana bate antunana tara pöata te la hatalis na e si te hatu kap nanen.
Ba nonei tara pöata teka, a katuun a omi e butu nou. Ba tara pöata te la pouts nama romana e Iesu a Tsunono, nonei e butu menama romana a nitagala i tanen bate husa hamatie nen.
Kaba i mam, a katuun a omi teka e la gono menama romana a nitagala tere Satan, batemi katoe nou u mamana u mar mirakol na u hiharöts u gamogamo.
Nonei e gamo nitöa rena romana u katuun tena tia riou, taraha nori ema ngileri u raranga hamana te tatei lu pouts mera neien tere Sunahan.
Be Sunahan te hala ranoien a ka te gamo koru ranoien, ba nori te töan hamane riou u gamo.
Ba u katuun hoboto tema hamaneri u raranga hamana te lue riou a nihahuna, nori a pala te ngil koruer a markato a omi.
Alam e roron haniga bera mou limiou tere Sunahan, alimiou a pala te taatagi sil rena a Tsunono. Taraha, e Sunahan e hopö kap raiou limiou i mam noa tego lu pouts meraien limiou i tanen. Pöata tu hamana mia limiou turu ranga hamana, u Namnamei i tanen e kato hagogosi a torimilimiou.
Tara pöata tu hatei raia lam alimiou u Bulungana u Niga, e Sunahan e ngö has raiou limiou, ba limiou te ka memiou a nikapan tere Iesu Kristo a Tsunono i tarara.
E markato uana teka a matsi hahatoulana, ba limiou te kato sil noe mou u ranga hamana ti hatuts rai lam alimiou na ti hengoe mialimiou i rungumulam na turu pas has.
E Sunahan e Tamarara e tatei taatagi ranoura bate tami nitöana i tarara bate taguhu ranoura tegi hamana sil menaira a ka a nigana i murimuri. Nori mere Iesu Kristo a Tsunono i tarara e tatei kato hatamie ier a torimilimiou bate kato hatagala ranou limiou ba limiou te katoemiou a man toukui a man niga hoboto na man raranga man niga has.
<range>
A matsi hahatoulana, alimiou go singo bera moulam ba u raranga tara Tsunono te tasata boroboro nou bate pan noua i matar u katuun u parpara, te kato has uaien i tamilimiou.
Alimiou go singo has iam be Sunahan te hatongo kap ba ranoui lam u katuun u omi, taraha u katuun u parpara e hahamanar.
Kaba a Tsunono a katuun a hihipakoko. Nonei e kato hatagale nou a torimilimiou bate hatongo kap ranoua limiou tere Satan.
A Tsunono e kato hagigahi a torimulam ba lam te hamanem alimiou e hengo hanige miou u ranga i tamulam na e kato lel hasemoien romana.
A Tsunono e tatei hantuna ranou limiou ba limiou te atei silemiou ime temar ngil koru mera nei e Sunahan alimiou, ba limiou te kato noahas uamiou te kato uana e Kristo batema hanöa moi.
Alam e hatei ramou limiou a matsi hahatoulana, tara solona e Iesu Kristo a Tsunono i tarara, alimiou go ka halehana ba raiam a man hahatoulana a man karous tema hengori batema kukutie ri a ka tu hatuts railam alimiou.
Kaba limiou ego atei sileiam i me tego mar kukute merami limiou alam. Alam uma karous ii tara pöata tu kaia lam i tamilimiou. E möa.
Alam u hol peisa a kannou hoboto i tamulam. Alam u kuin moni hatagala koru mei a lan na bong. Taraha, alam uma ngilei ta töa i tamilimiou go hanou pukpuku raiou lam.
Alam sanena tu ngil ba lam te hatei ramou limiou tego hanou pukpuku merami limiou alam. Kaba e möa. Taraha, alam e ngilin haröto rami limiou tego kui peisa sil mena milimiou a kannou i tamilimiou, tu kato has uu lam.
Pöata tu kaia lam i tamilimiou ba lam te hala rami limiou u raranga teka, a katuun tema kukui nei ema tatei nou has nei.
Alam e mar ranga uaiem teka te hengo mena milam u raranga te poeiena a palai i tamilimiou e karousur batema kuiri, ba nori te ranga pinopino homi ner a manka tara palair u katuun.
Alam e ranga hatagala mia turu katuun teka tara solo tere Iesu Kristo a Tsunono, alimiou go hanoeiam u ranga pinopino ba limiou te kuin moni peisamiou.
A matsi hahatoulana, alimiou goma sökana memi te kato haniga uami limiou.
Te raman hengo nena ta töa i tamilimiou u raranga i tamulam turu pas teka, balimiou te tara kap haniga namen bate ka halhal ba namen, ba nonei te matsingolo mena a markato i tanen.
Kaba limiou goma kato here namien u pakö i tamilimiou. E möa. Alimiou go hale mien u raranga u tagala, taraha nonei a hahatoulana i tamilimiou.
A Tsunono noahas, nonei a mouna a masalohana, e tatei hamasalohana ranou limiou tara mamana pöata na tara mamana markato. A Tsunono e tatei ka gono mera noulimiou hoboto.
Alia e Pol, na lia peisa te hakapegu u raranga turu pas teka. Nonei temar koloto uagulia teka, te ka hasna tara man pas hoboto i tar na e haröto has nena temar koloto uagu lia.
E Iesu Kristo a Tsunono i tarara e tatei taguhu ranou limiou hoboto. Nonei talasi. Alam ere Pol mere Sailas ne Timoti
Alia e Pol, a aposol tere Iesu Kristo. E Sunahan te lu pouts raiou ra na e Iesu te hamana riara nori i hopö kap silei lia tego aposol uu lia.
Alia e koloto menagi u pas teka i tamölö, O Timoti! Alö e heremi a pien hamana koru i tar te hamana hoboto uarara tara Tsunono. E Sunahan e Tamarara na e Iesu Kristo a Tsunono, e tatei hale rilö a niniganiga na nitaatagi na masalohana.
Tara pöata tu la uu lia tara provins i Masedonia, alia u ngili alö go kakaia tara taun i Epesis, ba lö te hapiou rem a palair u katunura i Epesis te hihatuts ner u raranga u gamo.
Na nori e gima tatei ngil koruei u hahatate pinopino na e gima hakoloto has nai a solo a para turu tuburen. Taraha, a manka teka e habutena a hiaraharaha. Na ema haröto nanei te markato uana e Sunahan, a man toukui i tanen e takui na turu nihamana.
Kaba a ka koru tegi habuti ra, aragi halakasi u hiangilngil te la nama turu tori u gogoso na u hakhakats u niga, na te hamana haniga koru riara tere Sunahan bara te atei sil talera ara e möa ta töa ta ka ta omi i peisarara.
Kaba a palair u katuun i la halhal bani a markato a niga teka bate habirits siler tegi ranga papala menai a man ranga pinopino.
Nori u tson atei tara Lo e ngilin hihatuts ner a Lo tere Sunahan, kaba nori ema atei sileri a manka te ranga naren, noahasina te peieren u ranga i taren e manana.
Kaba ra e atei silera a Lo tere Sunahan e nigana tara pöata te hatakui hanige rien.
E hatei nena, a Lo ima haka sil rai u katuun u matskö. E möa. A Lo i haka sile ii u katuun tema kukutieri a Lo tere Sunahan, na u katuun te hipus rer u katuun te mammamir, na u katuun tema tara mareieri e Sunahan bate kato homir, na u katuun te katoeier a manka tema ngilenei e Sunahan na tema tara mareieri e Sunahan bate hakats nitöa ner a manka ni puta. A Lo i haka sile ii u katuun te puli rer u tamaren tsi u tsinaren na u katuun u hihipuli na u katuun u tsiktsikolo na pal tson na touhaliou te hiakaka gono poutsur, na u katuun te kop rer a palair u katuun bate hahol raren, na u katuun u gamogamo. Na mamanaka tema niga neia i matana e Sunahan.
<range>
Na u hihatuts u mana na u niga nitöa te matsköna turu Bulungana u Niga te halei lia e Sunahan te pan saluhena, nonei tego hihatuts hamatskö ni lia.
Alia e haniga koruegu e Iesu Kristo a Tsunono i tarara, te hatagale ioulia, taraha nonei e tari tu kui haniga uu lia ba nonei e lu mena nei lia tara toukui i tanen.
Noahasina ti roron ranga hohomi sil menaien lia i manasa na tu kato hohomi menai lia u katuun i tanen. E Sunahan e taatagi naiou lia, taraha alia u hahamana naien batema atei silegi a ka ti kati lia.
Ba lia e saputu megu a niniganiga tara Tsunono me tapiou menama u nihamana na u ngilngil te kana tere Iesu Kristo.
U raranga teka e mana nitöana na u katuun hoboto egi hanigeien. Na e markato uana teka, e Iesu Kristo e la sileiema i puta tegomi lu pouts meraien u katuun u omi. Na lia a töa teka tu omi koru.
Nonei teka ti mar lu sila menai lia, alia a töa katuun a omi hataia nitöa, kaba tara nitaatagi tere Iesu Kristo ba nonei e haröto nena te antunan hahaloso uanen, me kato here nanei lia u haharuei tego haröto menaien lia turu katuun te ngilin hamana uar i tanen, bate lue riou a nitöatöa te ka nitöana.
Aragi solosei a Kingina tara mamana pöata, nonei puku a King teka tema antunan mate nei na tema antunan tara nari. E Sunahan nonei a töa puku. Aragi solosei nitöa naien tara mamana pöata. U mana.
O Timoti a pien i tar, alia e hale gilö u raranga u tagala teka. E matsköna turu raranga tere Sunahan te ranga sil menaien lö i manasa. U raranga teka e tatei kato hatagale noulö balö te tagala silem a Tsunono, balö tena tatei hiatatung haniga gono meramou u pakö tere Kristo.
Alö go pile hakarapotein u nihamana i tamölö balö te atei silem alö u möa ta ka ta omi i tamölö. A palair u katuun e atei siler a ka te omina, kaba nori e kato noahaseren bate kato homi taleier u nihamana i taren.
A maroro tala ti kukuti ere Himenias mere Aleksenda balia ena haka ragien i limana e Satan, ba nori te hatuts rari tegima ranga hohomi menaien e Sunahan.
U raranga tutuun i tar e mar la uana teka, singo sil raiam u katuun hoboto, singo sileiam ta hitaguhu na limiou ego haniga be sil has ramen tere Sunahan.
Singo sil has raiam u king na palair u katuun pan hoboto, ba ra te tatei karia tara masalohana bate kakamoto hanigara i matana e Sunahan na turu katuun hoboto.
A man mar singosingo teka e niga koruna, na e Sunahan te ngilin lu pouts ranou ra e haniga korue nen.
Nonei e ngilin lu pouts ranoura u katuun hoboto bate atei silera a ka te manana.
Taraha e Sunahan a töa puku, na e Iesu Kristo puku lahas te tuol na i gusura u katuun na e Sunahan.
Nonei e hala sile ii a peisanen tego sakahis meraien u katuun hoboto, bate haröto nena u ngilngil tere Sunahan i tarara, tere na pöata peisa noahas ien.
Nonei a ka te hala sile mei lia e Sunahan tego aposol uu lia i tanen, bate hatuts raiegu u katuun tema Jiu ri ba nori te tatei hamaner a ka te manana bate atei sileren. Alia ema gamogi. E möa! Alia e ranga hamanagu.
Alia e ngilegu a pal tson turu han hoboto, egi hasöani u ualima u gogoso te möa ta raharaha bate singo uar tere Sunahan.
Na lia e ngil hasegu a touhaliou gi hasei u mar hasobö tega tara hanigaia i matar u katuun. Nori gi hasei mei u hasobö u hakats u niga. Nori gima hakats hapara nai tegi maman kato menaien a huluren bate hakeier a manka a man kankanaha na u hasobö na mamanaka a hihol i tanen te pan koruna. E möa.
Nori gi kato nitöani a man markato a man niga. A markato teka e matsköna tara touhaliou te poeier nori e hatsunoner e Sunahan.
Alimiou a touhaliou go hahengo halongolo tuun iam te hihatuts ria bate hala putemiou a peisa milimiou.
Kaba lia ema hanigegi tega hihatuts uu a tahol bate mammam nena a tson. Nonei ga hahengo tuun lasi.
Taraha, e Sunahan e kato mami e Adam, ba nonei e töan katoeiena e Eva.
E Adam ima gamoei. E möa. E Eva ti gami me pekoena a lo tere Sunahan.
Kaba a touhaliou ena lu sila pouts raroua tena posa mera roien a galapien, na tena hamana nitöa uarouen tere Sunahan bate ngil raier a palair u katuun bate kamer u hakats u matskö na u niga.
U raranga u mana e poeiena, “A katuun te ngilin katoena a toukui tara katunun pepeito kap turu lotu e ngilena a toukui a niga.”
A katunun pepeito kap turu lotu ema tatei ka menei ta ka ta omi i tanen. Nonei ga ka mei a töa puku a tahol. Na nonei ga hakats haniga bate hala puteiena u ngil i peisanen bate kato hamatsköna. Nonei ga tara sil a taina katuun bate ngö menaneien i luma i tanen. Na nonei ga atein hihatuts has.
Nonei goma tatei ua hatutu ii na egoma katunun hiatatung ii na egoma ngil hasei a moni a parpara. E möa. Nonei has a katuun te tatei tuatamina turu katuun bate kato haniga ranen.
Nonei e antunan tara kap haniga nena a tahol na galapien i tanen na galapien e tatei hengo haniga hase ren na e tatei tara marei hase ren.
Taraha, tema antunan tara kap haniga nanei a tson a tahol na galapien i tanen, nonei ma antunan tara kap haniga has nanei a hun katuun tere Sunahan.
A kristen a tsimus ma tatei lue nei a toukui tara katunun pepeito kap turu lotu. Nonei e namots ranga sesei nena a peisanen pouts bate lueiena a nihahuna te lui e Satan.
A katunun pepeito kap turu lotu ega markato uu tegi tara marei u katuun tema hamanari. Nonei e namos kurapa mena a nimatsingolo, bate tanga noa tara tanga tere Satan.
U katunun hihitaguhu turu lotu egi kato haniga has, batema ka meri u huol u baku. Nori egima antunan ua haparei u uain bate ua hatutur na nori egima gono bei a peisaren a mamanaka.
Nori egi pile kap hakarapotein a mouna u nihamana batema katoeri ta ka tega hamatsingolo raien, na nori egi ka mei u hakats u gogoso.
U katuun teka egi torohana mam bir, te hatara na roien nori e ka mer u baku u matskö, ba nori te tatei lue riou a toukui tara katunun hihitaguhu turu lotu.
A touhaliou has i taren egi kato haniga batema katoeri tu ranga te poeiena a tana katuun e kato homina. Nori e tatei hakats hanigar bate pakokeier a mamanaka te katoe ren.
A katunun hitaguhu turu lotu ega ka mei a töa puku a tahol i tanen, bate tara kap haniga nena a galapien na mamanaka i tanen.
U katuun te kato hanigeier a toukui tara katunun hihitaguhu e lu beri a peisaren a nitaratara marei a niga, na e ka has meriou a nitagala te hamana uaren tere Iesu Kristo.
Alia ena la guma romana, kaba lia e koloto megi a man raranga teka i tamilimiou tena mots hamokomoko ua guma lia, ba limiou te atei sile mou ime tego markato uaiam limiou turu katuun hoboto tere Sunahan. Taraha nori a luma tere Sunahan te töatöa nitöana, na nonei a mouna u nihamana.
<range>
Na ra hoboto e hia hanhaniga ner u lotu i tarara e ka mena a mamanaka a niga koru te haröto halakasa ner: E Kristo e butun Katunuma. U Namnamei u Göagono e harötein te matskö uanen. U angelo i tareien. U katuun i habulungana naien turu han hoboto. U katuun e hamana uaier i tanen. E Sunahan e lu pouts menaien i Kolö.
Hengo! U Namnamei u Göagono e ranga halesalana bate poeiena, a palair u katuun e laba nariou romana u lotu hamana tara kapakapana a pöata. Nori e ngilin hengo rariou u katuun u gamogamo bate kukutier u hihatuts turu liliahanei u omi.
U hihatuts teka e la nama romana turu ranga u gamo turu katuun u gamogamo tema matsingolo lel meri a ka a omi.
Nori ena hapiou nariou tegi hitöl uu katuun, na e hapiou ba has raroui a palaina a kannou te habuti e Sunahan egi lu mei u katuun te hamanar na te atei siler a ka a mana, a niniganiga.
A mamanaka hoboto te katoe e Sunahan e nigana, ara gima höanei ta töa ta ka, aragi lu mei a mamanaka a niniganiga.
Taraha, u raranga tere Sunahan na u singo e kato hagöagonena a kannou i matana e Sunahan.
Te hatara namoua lö a manka teka turu hahinamölö na u toulamölö, alö a katunun kui a niga tere Iesu Kristo, e kato hatagale moilö a peisamölö na u rarangana tara nihamana turu hihatuts u niga te kukutie mölö.
Kaba, alö go hapolasa bani a man hahatate pinopinona i manasa, tema hanigenei e Sunahan. Alö go hahangeia a peisamölö a markato a niga tere Sunahan.
Te kato hatagale mia lö u tuenrei, e nigana. Kaba tego kato hagogoso mei lö u namnamei i tamölö te niga balana, taraha a markato teka e taguhe noulö tara nitöatöana i puta na tara nitöatöana i Kolö has.
U raranga teka e manana, na ra hoboto gi hamaneien.
Tara a nimanamana nen, ara e kui hatagala sil noahasera a ka a niga teka, taraha ara e hakera u nihamana i tarara tere Sunahan te töatöana. Nonei te taguhu rena u katuun hoboto bate lu pouts rena u katuun te hamana uaier i tanen.
Ranga balö te hihatuts nem a manka teka, a manka tegi hengoe.
Alö a katuun a hitots, ego möa ta katuun tega pita putputeiou lö. Harötein ta markato ta niga turu katuun te hamanar te markato uana a katuun a kristen turu hihatuts i tamölö, na tara markato i tamölö na te ngil mera milö u katuun hoboto na te hamana ua mölö tere Sunahan, bate ka mem a markato a gogoso.
E antunana tena la guma lia, alö go hatagala nitöani tego rit menai lö u Buku u Göagono turu katuun bate hahengor, balö te rararie men bate hihatuts has namen.
Alö goma totonei a ka a niga te halei lö e Sunahan, ti hatagali a pal kapan turu kristen ti katoi u rangan propet bate hatakoper a limaren i tamölö.
Kato hatagala nitöani a toukui teka bate hakats nitöa namen, bu katuun hoboto te tatei tarer a toukui i tamölö e tataalana.
Tara hanigei temar ka uamölö na manka te hihatuts nemölö. Pile hakarapotein a markato teka, ba lö te taguhe mou a peisamölö na u katuun has te hengoe riou lö.
Alö goma ranga sisi nai a katuun te tsonpan nenou lö. E möa. Alö go ranga hatami ia i tanen temar ranga mena milö e tamamölö. Na lö go kato rai a man hitots a man hahatoulana i tamölö.
Na lö go kato rai a touhaliou pan u tsinamölö bate kato here has rami u kukubei u hahinamölö turu hakats u gogoso.
Alö go taguhir u amoaba ti möa koru ta katuun tega taguhu raien.
Kaba te ka mena a amoaba a galapien tsi a man hatutubunei i tanen, ba nori te hatutseria a peisaren tegi kato menaien a toukui i taren bate taguher a hun katuun i taren, ba nori te hamatana poutseier a nihihipakoko turu tamaren na u tsinaren. A markato teka e Sunahan e haniga korue nen.
Kaba a amoaba te möa koru ta katuun tega tara kap naien, nonei e hakena u nihamana i tanen tere Sunahan bate singo hataatagi nitöa uana i tanen tara lan na tara bong.
Kaba a amoaba te kukutiena u mamana u ngilngil turu tuenrei i tanen e here nei a tahol a mate, noahasina te töatöa noa uanen.
Hatagali u raranga teka turu amoaba bu katuun tema tatei ranga sil rarien.
Kaba tema tara kap nanei a katuun a sungutunen, e la bala uana tara tahol na galapien i tanen, nonei e holis has nena u nihamana turu kristen na nonei e omi bala nena a katuun te hahamanana.
A amoaba te kamena u 60 u hiningal, na te töli a töa puku a tson, nonei a amoaba te tatei hopö naria turu solo turu amoaba te tatei taguhu raier.
Na nonei has a amoaba teka te kamena a solo a niga tara man markato a man niga te kato mameien. Hena, te hatuts haniga raien a galapien i tanen bate tara kap haniga ranen, a solonen e tatei kana tara man solo. Na te taguhu haniga raien u katuun ti tuku ti lama tara tana han, bate galus hasena a mour u katuun u kristen na te taguhu raien u katuun te ka mer a siki bate torohanan katoena a mamana markato a niga, nonei e tatei hakoloto nena a solonen tara man solo.
Kaba, möa tu kolotein a solor u amoaba te kukubei noar. Taraha, u ngilngil i taren ena mots las halhal ba raneien e Kristo, ba nori tena ngilin hitöl lel riou i murimuri bate peko taleier u rangan hamana ti katoeien tere Kristo.
<range>
Nori u amoaba teka toum e ka pinopino riou bate hula la uar tara man luma. Na nori toum e ranga pinopino sil hase riou a palair u katuun bate kato pinopino tunur bate ranga has ner a manka tegi ma ranga naien.
Na lia e ngil taleiegu u amoaba u kukubei gi hitöl bate posaposar bate tara kap rer a galapien na mamanaka i taren, bu katuun tema ngileri e Kristo tema antunan ranga hohomi rarien.
A palair u amoaba i laba hakapein e Kristo bate kukutier e Satan.
Te kana a amoaba tara pala tara tahol a kristen, haka ban ba nonei te taguhe nen. A hun katuun tere Sunahan ema tatei söate nei a nitiama turu mar amoaba teka ba nori te tatei tara kap las nariou u amoaba hamana ti möa koru ta katuun tega taguhu raien.
U tsunono te kui haniger a toukui i taren egi hala rai u tara marei pan, e la koru uana turu tsunono te rararer na te hihatuts hasir.
Taraha, u Buku u Göagono e poeiena, “Alö goma kopo kap nai a runguna a bulmakau tara pöata te pita patspatsike nen u wit. Nonei e tatei nou hasina tara pöata te kui nen.” Na u Buku u Göagono e pei hasena, “A katuun te kuina ega lui a hihol i tanen.”
Möa tu hengo u kout tara tsunono. Te kana a huol tsi a topisa a katuun tegi hatangana hobotein a ka teka ba lö te töan hengoe men.
Kaba te kato homi noahasina a töa katuun, ba lö te ranga hapiou namen i matar u katuun hoboto, ba nori te tatei matoutur.
Alia e hala hatagale goi lö u raranga teka i matana e Sunahan na i matana e Iesu Kristo na i matar u angelo u göagono. Alö go hengo hanigei u raranga teka batema kato homie mi a tana katuun. Alö go markato merai u katuun hoboto iesana.
Na lö goma hasese nai tego hatakopo menai a limamölö ta töa ta katuun bate hopö kap namen tara toukui turu kristen. Taraha, alö e namots heremi a hahuol i tanen tega kato homi uen romana. Alö go tara kap nitöani a peisamölö balö te gogoso nitöamia i matana e Sunahan.
Möa tu ua puku lasi u ramun, ua hasi a tsi tabubun uain bate taguhena a torimölö na siki has te roron lue noulö.
A palair u katuun te roron kato homir a markato i taren e hatara mareiena na e haröto nena tena lu mena roien a nihahuna. Na markato a omi tara palair u katuun ema atei sileri, kaba ena lakasa moto nou i murimuri.
Na te kato has uana a markato a niga, e atei sil haseier, na markato a niga tema lakasa noa nei ena lakasa moto has nou i murimuri.
U katuun te karia tara tou kits turu katunun kukui puku egi tara marei a tsunono i taren bate solosei raren. Taraha, u katuun e namots ranga hohomi ner a solo tere Sunahan na u hihatuts i tarara.
A katunun kukui puku te ka na tara katuun pan te kamena u nihamana goma tatei omieien, noahasina te pala uanen tere Kristo. Nonei ega ngil korueien bate kui hatagala koru beienen, taraha, nonei e kui beiena a katununa turu nihamana. Alö go hihatuts hatagalein a manka teka.
A katuun te hihatuts nena u hihatuts u gamo ema tahongo neia turu hihatuts tere Iesu Kristo a Tsunono i tarara, u hihatuts u niga na u mana.
A mar katuun teka e ngil koruena a peisanen na ema atei silenei ta ka, na e ngilin ranga sisi tuun mena u ranga. A markato teka e habutena a hiomimi ba katuun te ranga homi nena a tai, bate hiahakhakats homir bate hiangenngenar.
A hiaraharaha te katon toa naier u katuun teka, u baku tutu tema atei sil haseri a ka a mana ba nori te poeier, u lotu a maroro te tatei lu sila namialö ta moni.
A hihol pan e tatei lue mialö te hapan mena mi lö e Sunahan bate sasaala mem a manka te ka memölö.
Ara ima la memei ta ka tara pöata ti posa raira, e möa. Na ra ema tatei la has merei ta ka tara pöata tena mate rouara.
Kaba ragi masa mei te ka menarei ra a kannou na u hasobö.
U katuun te ngilin ka mer a mamanaka a parpara e tutu lala tuun rena bate rus beier a maroro tara markato a omi. A maroro teka, a tanga turu mamana u ngilngil u omi na u tutu te antunan las mena nei a katuun tara han a omi i hel.
Taraha, u ngilngil tara moni a mouna koru a mamana markato a omi. Turu ngilngil pan koru tara moni ba palair u katuun te hapolasa susuler a markato te hamana uarara tere Sunahan bate katoeier a mamanaka a omi te kato hakamitsena a peisaren.
Kaba lö o Timoti, alö a katuun tere Sunahan, ka halehana ban a manka teka. Torohanan tagala sil tego kato hamatskö uu lö bate kato haniga mia i matana e Sunahan bate hamane men. Alö go ngilir u katuun hoboto bate tuatami mia i taren na lö goma sökana has ii.
Tagala sil e Sunahan ba lö te hamana haniga uam i tanen. Pile hakarapotein a nitöatöa te ka nitöana. E Sunahan e ngö sile ii lö a nitöatöa teka tara pöata tu ranga hanigaia lö i matar u katuun u parpara temar hamana uamia lö i tanen.
Alö go pile hakarapotein u raranga tere Sunahan batema kamenei tu korkoriana e antunana tena la pouts nama romana e Iesu Kristo te ranga hanigein u raranga u mana i matana e Pontias Pailat. Alö go hengo hanigei u raranga tere Sunahan, ba u katuun tema tatei ranga homi naroi lö. Alö go markato uu teka e antunana tara pöata te butu pouts nama romana e Iesu Kristo a Tsunono i tarara.
<range>
Nonei e butu nama romana tara pöata te haniga hakapein e Sunahan. E Sunahan a töa puku te pan saluhena na mouna a nisasaala. Nonei te King pan rena u king hoboto na te Tsunono pan rena u tsunono hoboto.
Nonei a töa tema antunan mate noi na nonei e kana turu ualesala pan tema antunan la hasukusuku uari u katuun. Emoa ta katuun tega antunan tareien i manasa na ema antunan tara noahas nari i romana. Aragi soloseien, nonei te tagala saluhe nitöana. U mana.
Hateir u katuun te ka mer a mamanaka a para i romana gima solose ii a peisaren. Nori gima hasolaia tara moni tuun te antunan taia boroborona. E möa. Nori gi hasolaia tere Sunahan a tatangana koru te hala raneira a mamanaka te kato hasasaala ranoura.
Hateiri egi kato haniga bate katoeier a mamana markato a niga. Nori egi tatangana bate hia halhala ner a manka i taren.
Te kato uarouen teka ba nori te haputu beri a peisaren a manka man niga hamana, a man kana i Kolö te taguhu ranouen i murimuri. Ba nori te antunan lue riou a nitöatöa hamana.
O Timoti, tara kapiin a manka hoboto ti hale ii lö. Ka halehana ban u ranga pinopino tema hapane nei e Sunahan, na turu rangan raharaha turu katuun te gamor bate poeier e ka mer a niatei.
A palair u katuun e poeier e ka mer a niatei, kaba nori i laba hakapein a marorona turu nihamana. E Sunahan e tatei taguhu ranou limiou. Nonei talasi. Alia e Pol
Alia e Pol, a töa aposol tere Iesu Kristo. E Sunahan e ngil mei lia tego aposol u lia bate habulungana negu a nitöatöa te ranga hamana naien tega hala sila namen tere Iesu Kristo.
Alia e koloto lel uagu i tamölö, o Timoti. Alö a pien koru i tar. E Sunahan e Tamarara na e Iesu Kristo a Tsunono i tarara e tatei taguhe rioulö bate taatagi has nariou lö bate hala hase roilö a masalohana.
Alia e haniga uagu tere Sunahan te solosei mena gilia u hakats u gogoso ti markato has uu tubur i manasa. Na lia e haniga uagu i tanen tara lan na bong te singo sil menagi lia alö.
Te hakats pouts menagi lia u sulun mata i tamölö, ba lia te ngilin tara koru nagou lö bate sasaala korugu.
Alia e hakats pouts negu u nihamana i tamölö u tagala koru te ka noa mam ma tere tubumölö a tahol e Lois, be la lel nama tere tsinamölö e Eunis na lia e hamanegu e ka has na i tamölö.
Tara manka teka ba lia te hatei lele goulö, go hatakei poutsi a ka a niga te hale ii lö e Sunahan tara pöata tu hatakopeia lia a limar i tamölö.
Taraha, e Sunahan ema hala raira u Namnamei u Göagonona tara nimatout, kaba e hala raira a nitagalana tegi ngil meraira u katuun na tegi hala puta meira u ngilngil i peisarara.
Bora, alö goma matsingolo mei tego ranga hatei menailö a Tsunono i tarara. Na lö goma matsingolo has mei lia, te karabus sil menagi lia e Kristo tara luman karabus. Kaba tara nitagala tere Sunahan, hahanei sil tego toul menailö a pala i tamölö tara nikamitsina turu Bulungana u Niga.
Nonei te lu pouts raiou ra na te ngö has raioura tegi katuun uu ra i tanen. Nonei ema kato mei a ka teka ti kato haniga uu ra. Emoa, kaba turu ngilngil peisa i tanen ba nonei e taatagi koru ranoura me ngö ranoura i mamuna pöata.
Kaba a ka teka i halakasa sila nama te butuma e Iesu Kristo te lu pouts meraien ra. Nonei e poki a nitagala tara tou mate me hala raneira a nitöatöa. Turu Bulungana u Niga teka te hala sila namen u ualesalana tara nitöatöa te ka nitöana.
E Sunahan e hopö kap mei lia tego aposol uu lia na tego habulungana menai lia u Bulungana u Niga teka bate hihatuts nagen.
Na nonei a ka te sagoho sila nagia lia a kamits. Kaba alia ema matsingologi, taraha, alia e atei silegu esi te hamana gia lia, na lia e atei sil hasegu nonei e antunan tara kap haniga nena a mamanaka te hataratara kap naien lia, e antunana turu Lan Pan tere Sunahan.
Pile kap hakarapotein a markatona turu raranga u mana tu hatutsin lia i tamölö, balö te katoe men turu nihamana na te ngil menari a taina katuun te ka has na tere Iesu Kristo.
Pile kap hanigein a ka a niga te hale ii lö u Namnamei u Göagono te kana i torirara.
Alö e atei silem u katuun hoboto tara provins i Eisia i la ba naiou lia, na e Pitselas mere Hemotsenis has.
Na lia e ngilegu a Tsunono ega taatagini e Onesiporas na pala i tanen, taraha, a pöata a para nonei e kato hasasaaleiou lia. Nonei ema matsingolo mei te ka uagu lia tara karabus.
Ba tara pöata te tukuien tara taun i Rom, ba nonei e sake la koru las na noulia bena sabie noulia.
Na lö e atei haniga sil hasem temar taguhu menaien lia i Epesis. A Tsunono e tatei hanige nen tegona sabe menaien a nitaatagi tara Tsunono turu Lan Pan te la nama.
O Timoti alö te heremi a pien i tar, lueia a nitagala tara nihitaguhu te kana tere Iesu Kristo.
Na lö go hala hasiin u raranga tu hengoeia lö i tar i matar u katuun u para, turu katuun te hamana remölö, ba nori te tatei hatuts has raier a palai.
Alö go sagoho gono has mei lia a kamits, tego tagala sil menai lö e Iesu Kristo.
Tara toukuina tara ami, a soldia ema tatei gono benei a peisanen a mamana toukuina ielesala. Nonei ega hakats lasiin tega kato hasasaala menaien a tson mammam te lu mena meien tara ami.
Na e kato has uana tara katuun te pipiatana turu resis, ega kukute hanigei a lo turu resis.
A katuun te kui hatagalana tara kui i tanen e tatei lu benei a peisanen a hua tutuun tara toukui i tanen.
Hakatsin a ka te ranga ne gulia, ba Tsunono te halesale nou u hakats i tamölö ba lö te atei sile mou a manka teka.
Hakats kapiin e Iesu Kristo te takei poutsia tara tou mate, a hatutubunei tere Devit a King. U Bulungana u Niga te habulungana naiegulia te hatei nanen.
U Bulungana u Niga teka te sagoho sila nagia lia a kamits tara luman karabus. Nori e kits here nari lia a kopkop, kaba u bulungana tere Sunahan ema tatei kits nari.
Ba lia te söata sila nagia a mamanaka te butuna i tar tego taguhu merai lia u katuun te hopö kapir e Sunahan. Alia e ngilegu nori egi lu hasi a nitöatöa te kana tere Iesu Kristo, na nitsunono pan has te ka nitöana.
U raranga teka e manana: Ti mate gono meia ra e Kristo, a ra ena töatöa gono has merouen romana.
Te tuol hakarapoto nitöa roua ra, a ra ena tsunono gono has merouen. Kaba te holis narouen ra, ba nonei tena holis has ranou ra romana.
Noahasina tema kamena reira tu nihamana, nonei e ka nitöa mena u nihamana, taraha nonei ema antunan palis pouts lel nanei u raranga i tanen.
Alö go hatei lel rai u katuun a manka teka balö te ranga hatagala meramen i matana a Tsunono tegima pilits menaien u ranga. A markato teka ema taguhe nei a katuun, e kato hohomi tuun rena u katuun te hengoer u raranga teka.
Alö go torohana hatagala sil tego haniga menai lö e Sunahan bate ngöe nei lö a katuun a kukui tema matsingolo mena milö a toukui i tamölö bate hihatuts hamatskö nem u raranga u mana.
Ka halehana ban u ranga pinopino tema hapanenei e Sunahan, taraha e las halhal ba nanei a katuun e Sunahan.
A man raranga teka e here nei a pi a omi te nouena u benö tara katuun. A huol a katuun turu mar katuun teka, ere Himenias mere Pailitas.
Nori i la halehana ban u raranga u mana bate kato homi raier a palair u kristen ti pei menaien, a tou takei pouts e butu hakapa. Nori e kato homier u nihamana turu katuun.
Kaba a mouna u raranga tere Sunahan e ka hatagala noa hasina bate here nei u simen te ka mena a nikoloto teka: “A Tsunono e atei sil rena u katuun te pala uaier i tanen. Na katuun te poeiena e pala uana tara Tsunono e tatei laba nena a markato a omi.”
I luma tara katuun te ka mena a mamanaka, te kana a man tabeli na man kap na mamana kaan hongo. A palai e niga korur te kuieri a silva tsi a goul, na palai e kuieri u ruei tsi u tsiktsiki. A man kaan hongo a man niga e ka silena a man toukui pan, na palai e ka silena a man toukui pinopino.
Te luba nemia lö a markato a omi, ba lö te here moi a kaan hongo te ka mena a toukui pan. Alö e gogoso mou bate hahalosem a saha toukui a niga te hopö kap benoi lö a Tsunono.
Alö go tori tsugani a mamanaka te habutena u ngilngil u omi te roron kamer u hitots, ba lö te tagala silem a markato te hamana uaria tere Sunahan bate matskö has mia i matanen. Alö go ngil noa hasir u katuun bate ka haniga gono mera men. Alia e hala menagi u raranga teka i tamölö na turu katuun hoboto a toriren te gogosona, bate singo siler a Tsunono ega taguhu raien.
Na lö goma ka gono mei a katuun te ranga pinopino nena a mamanaka te tatei keitsena a raharaha bate kato homi rena u katuun.
A katunun kui tara Tsunono ema tatei hatapo neia tara hiaraharaha, kaba nonei ega tua tami ia turu katuun hoboto, bate hatuts haniga ranen.
Bate tuatami merena u katuun te tori tsuga ner u raranga i tanen bate hamatskö ranen. E Sunahan te tatei haniga nanou tegi palis uen bate atei siler u raranga u mana.
Ba nori te lue riou u hakats u niga bate bus kopis ba nariou a tanga tere Satan te pile kap ranen bate kukutieier u ngilngil i tanen.
Alö go atei haniga, tara kapakapana a pöata a nomi pan e butu nou.
U katuun e ngil korue riou romana a peisaren na e ngil koru hase riou a moni. Nori e ranga sesei nariou a peisaren bate poeier, “Alia a katuun pan.” Na nori e ranga hohomi rariou u katuun na e Sunahan has, bate hipus rariou u tsinaren na u tamaren. Nori ema niga sile roi a manka te ka meren, na nori e rama nariou a markato a niga.
U katuun ema ngil has raroui u katuun na ema taatagi has raroien. Nori e gamo nariou a tana katuun ba nori tema antunan pile kap naroi u ngilngil u omi i taren. Nori e kato hohomi pinopino rariou u katuun, na nori e omi hase riou a markato a niga.
Nori e hala rariou u katuun u niga turu pakö i taren. Nori e kato homi pinopino riou batema hakats haniga naroi a markato i taren. Na nori e haka sei korueriou a peisaren. Nori e ngil korue riou a markatona i puta batema ngileri e Sunahan.
U katuun e kukutie riou a man markato pinopino turu lotu, bate holis naier tega ka menai u lotu ta nitagala. Alö go hatalis bar u mar katuun teka.
A palai ena hohou kapiena rariou a man munmun tahol bate angöngoso mera roi a touhaliou u tutu u hihatuts u omi i taren. A touhaliou teka e saputu koru mer a man markato a man omi bate kukutier u mamana u ngilngil u omi i taren.
U mar touhaliou teka e saken töa naier ta niatei, kaba nori ema antunan atei sileri a ka te manana.
Ti markato uu ere Janis mere Jambris, nori ima hengoei e Mosis. U mar katuun teka u hakats i taren e omi hakapa, nori ema hamana lel ri.
Kaba nori ema kato nitöa uaroi teka, taraha, ema pina noi ba u katuun te atei sile riou te tutu uaren, ti kato has uu ere Janis mere Jambris.
Kaba lö o Timoti, u kukutiema u hihatuts i tar, na markato i tar, na ka te kato sile gulia. Alö e atei silem temar hamana uagu lia tere Sunahan na te ngil meragi lia u katuun na te tuol hatagala uagu lia bate tuatami mera gen.
Na te omi menari lia u katuun na ti söata mena mei lia u nikamits u parpara tara man taun i Antiok na i Aikoniam na i Listra. Alia u söati a man nikamits teka ba Tsunono e luba nanei lia a man niomi teka.
Na lia e hatei goulö, u katuun e kato homi puku rariou u katuun te pala uaier tere Iesu Kristo.
U katuun u omi na u katuun u gamogamo e omi koru riou bate omi susul lasir. Na nori e gamo rariou a palai, ba nori tena gamo lel has riou.
Kaba o Timoti, alö go pile hakarapotein u raranga u mana ti hatutse ii lö. Alö e atei silem e si te hatutseiou lö.
Tu tetenei noaia lö, alö i hatutse ii u Buku u Göagono te antunan hale noi lö a niatei temar lu pouts mera nei e Sunahan u katuun, te hamana uaren tere Iesu Kristo.
E Sunahan e hakolotein u raranga hoboto turu Buku u Göagono. U raranga teka e ka mena a toukui a niga tegi hihatuts menai u raranga u mana, na tegi hapiou menai a ka te omina, na tegi hamatskö meraira, na tegi haröto meraira ime te markato haniga uarara i matana e Sunahan.
Be Sunahan te hala ranoira a niatei te antunan kui haniga koru meroi a mamana toukui a niga.
U mana koru alia e ranga hatagala koru me gialö i matana e Sunahan na e Iesu Kristo temi ona rarouen u katuun hoboto te töatöar na ti mate hakapa, ba nonei te hatakeie nou a Nipepeito i tanen.
Alö go habulunganein u bulungana tere Sunahan. Noahasina tara pöata a omi tsi a pöata a niga, habulungana hatagalein. Alö go haröter u katuun te mana uana u raranga tere Sunahan, balö te ranga hapiou rem u katuun te kato homir. Na lö go taguhir u katuun te torohanan kato hanigar. Hihatuts haniga nitöaia i taren, balö te tuatami mera men.
Taraha, a pöata te la nama u katuun ema hengo lele roi u hihatuts u mana. Nori e kukutie riou u ngilngil peisa i taren, bate gono beroi a peisaren u tson hihatuts te hatuts raroien a manka te ngilin hengo naren.
Ba nori te habirits ba ner tegi hengo menaien u raranga u mana, bate habirits siler tegi hengo menaien u ranga pinopino.
Kaba lö go tara kap hanigein a peisa mölö tara saha ka te hakamitse noulö. Alö go ranga hatei lan u Bulungana u Niga bate kuieiem a mamana toukui hoboto te katunun kui ua mölö tere Sunahan.
Taraha, a nitöatöa i tar e katsin kapa hamanasana na u rahatsing i tar e takis here noi a uain te hala menari tere Sunahan. A pöatan la i tar e sukusuku hamanasana.
Alia u pipiata hatagala koru, na lia u hakapa hanigei a nitataala i tar bate pile hakarapoto noahas negu u nihamana i tar.
A pöata e tuku hakapa hamanasa tega hala menai e Sunahan a hihol tu kato hasasaala menaien lia. A tson onuna hamatskö koru, nonei a Tsunono e Sunahan, tena hale noien lia nonei turu Lan u Kapan. Nonei ena hale noien lia na u katuun hoboto te ngile ren bate hahaloser tena la pouts uanamen romana.
O Timoti, alö go torohana hatagala sil korueiema tego la boroboro uama lö i tar.
Taraha, e Demas e ngil koruena a han i puta teka. Nonei e laba hakapa naiou lia me lauana tara taun i Tesalonaika. E Kresens e la uu tara provins i Galesia na e Taitus e la uu tara provins i Dalmesia.
E Luk pepeisa lasi te ka gono menou lia. Luema e Mak bate la gono memu men, taraha, nonei te tatei taguhu hanige noulia tara toukui teka.
Alia u hala hakapa menalei e Tikikus i Epesis.
Pöata te la muma lö romana, balö te lue muma u hasobö u ngahangaha i tar tu laba nama lia tere Kapus i Troas. Alö go lu hasema a man buku, na e möa tu solopali a man buku pan te ngil korue gulia ti kuie mei a pikpiköna a enimol.
E Aleksenda, a katuun te kukuieiena a aien, e kato homi koruia i tar. A Tsunono e hahune noen e antunana tara man markato a man omi te kateien.
Alö go peito kap has naien, taraha nonei e rama hatagala korunena u raranga i tarara.
E möa ta töa ta katuun tega taguheiou lia tara pöata tutuun tu kaia lia turu kout. U katuun hoboto i laba naiou lia. Alia e ngilegu e Sunahan egoma hahuna raien tara ka teka.
Kaba a Tsunono e ka gono meiou lia bate hatagale noulia, ba u raranga te sila nama romana i tar, ba u katuun hoboto tema Jiu ri te hengoeren. Ba tara markato teka ba e Sunahan te luba nena lia i runguna a laion.
Na a Tsunono e luba nanoi lia a mamana niomi bate lu mena nei lia tara Nipepeito i tanen i Kolö. Aragi solosei nitöa naien tara mamana pöata! U mana.
Alia e hala menagi u hanhaniga tere Priska mere Akuila, na tere Onesiporas has na pala i tanen.
E Irastas e kakama tara taun i Korin. Na lia u la ba nama e Tropimas tara taun i Mailitas, taraha nonei e ka mei a siki.
Alö go torohana hatagala silema tego lauama lö i tar i mamina pöata tara lomolomo. U rangan haniga e la has nama tere Eubulus na e Pudens na e Linus na e Klodia, na man hahatoulana hoboto i tarara.
A Tsunono e tatei ka gono mena u namnamei i tamölö, na nonei e tatei taguhu ranou limiou. Alia e Pol
Alia e Pol, a katunun kui tere Sunahan na aposol has tere Iesu Kristo. Alia i hala silemei tegomi hatagala menai u nihamana turu katuun te hopö kapir e Sunahan. Na tego taguhu meraien lia ba nori te atei siler u hihatuts u mana, bate tatei tus mera neien tara markato te hanigeiena e Sunahan.
Ba nori te kameriou u hakhakatsina tegi hahaloso menaien a nitöatöa te ka nitöana. Na e Sunahan, tema tatei gamo nei e ranga hamana naia a nitöatöa teka i mamuna te butuia u puta.
Na tara pöata te hopö kap noahas naien, nonei e haröto halesalein u raranga i tanen tego habulungana menaien lia. E Sunahan te lu pouts raioura, nonei noahas te hale meilia a toukui teka.
O Taitus, alö a pien tson i tar, te hamana hoboto uarara tere Sunahan. E Sunahan e Tamarara na e Iesu Kristo te taguhu raioura e tatei taatagi nariou lö na e tatei hala hase rilö a masalohana.
Alia u laba sil memeilö i Krit tego kato hakapa noa bumemeilö a saha ka tima kato hakapa noe mei turu tson mamamura i Krit. Na lö go lui ta katuun tega mammamir u katuun te hamana uaier tere Iesu Kristo, tara man tötöa man taun i Krit ti mar ranga noahas mena meilia alö.
A tson mammam ega kamei a markato a niga bu katuun tema tatei ranga sile rien, na nonei ega kamei a töa puku a tahol na galapien i tanen egi kamei u nihamana tere Kristo na markato a niga, ba u katuun tema tatei ranga sileri tegi hipus uaien, tsi tegi hipus menaien e tamaren na e tsinaren.
A katuun tere Sunahan e goma kamei ta markato ta omi i tanen, taraha, nonei e pepeito kap nena a toukui tere Sunahan. Nonei goma hihipus ii na e goma tatei raharaha boroboro has ii. Na nonei goma tatei uaua pala ii ne goma tatei hiatatung has ii na egoma pepeits ii bate ngileiena a ka a parpara.
Kaba nonei a mar katuun te tatei toulena a katuun bate las mena neien i luma i tanen, na mar katuun te ngileiena a mamanaka a niga. Na nonei ega hakats haniga bate katoeiena a manka te matsköna, na ega kato hasi a mamana markato a gogoso bate hala puta hasena a peisanen.
Nonei ega pile kap hakarapotein u raranga u mana tere Sunahan timar hatuts menaien, ba nonei te hihatuts nanou u raranga u mana, ba u katuun te hanigeriou u hihatuts bate hamanar. Ba nonei te tatei ranga hatagalana turu katuun te ranga hasoalar bate hatei raneien te kukute mena rien u raranga u gamo.
Alia e hatei gilö a man raranga teka, taraha, u katuun u parpara koru te hipusur na te gamogamor. Na u Jiu, nori koru u katuun ti roron tagala korumei u hapö, ti ranga bate poeier nori koru te pala uaier tere Kristo, bate gamo rari u katuun u hihatuts u gamo.
U katuun teka egi ranga hapiou mer batema tatei hipusri, nori e kato homi raier u katuun. Taraha nori e ngilin lu tuun ner taka ba nori te hatuts rari u katuun a manka tema matskö nei.
A töa has i taren, a propetina i Krit, e ranga me poeiena, “U katunur i Krit u katuun u gamogamo na e kato here rari u enimol u hie, na nori u katuun u karous koru na u nonou pala.”
Na u raranga teka e manana. Bara, tara markato tala teka alö ena ranga hatagala meramou u katuun teka egi hatagala poutsi u nihamana i taren.
Nori egima hengoei a man raranga a man gamo turu Jiu, na egima hengo hase ii a man raranga turu katuun ti tori tsuga hakapein u raranga u mana.
Turu katuun te kato hagöagono ria i matana e Sunahan, a mamanaka i taren e göagono hasina. Kaba, turu katuun u omi te hahamanar, e möa ta töa ta ka i taren tega nigaia i matana e Sunahan, taraha, a toriren na u hakats i taren ema göagono has nei.
Nori e pei laser nori e atei siler e Sunahan, kaba a markato i taren te haröto nena nori ema atei sileri e Sunahan. Nori e hipus korur, na nori ema antunan kato has nari ta ka ta niga. Na u katuun ema ngil koru has rarien.
Kaba lö, alö go hihatutsin a saha ka te matsköna turu hihatuts u niga.
Hatutsir u tsonpan egima spak ii, nori egi hakats hanigani a man markato te katoeren bate kukuteier a man markato te nigana. Nori egi atei sil haniga korui u raranga u mana tere Sunahan na markato te ngil menari a taina katuun, na markato tegi tuol hakarapoto uu bate söateiera a mamana nitiama.
Na lö go hatuts hasir u toböana egi kukute a markato a niga tere Sunahan bate kato hanigar. Ba nori tema tatei ranga hohomi nari a tai, na u ngilngilina tara tou ua egoma tatei kits kap raien. Ba nori te hatuts rari a palai a man markato a man niga,
bate haröto rari a touhaliou te kukubei noar, ime tegi mar ngil meraien a pal tson na galapien i taren,
bate tatei hala puta haseier a peisaren bate katoeier a markato a gogoso. Nori egi tarakap hanigein u luma i taren, bate katoeier a markato a niga bate hengo raier a pal tson i taren, ba u bulungana tere Sunahan tema tatei ranga hohomi nari.
Na lö go ranga hatagala has mer u hitots egi hakats haniga bate hala puta haseier a peisaren.
Tara mamanaka te katoe mölö, na turu hihatuts i tamölö, harötein a markato a niga balö te habulungana nem u raranga u mana na u matskö.
Na te katoe moa lö u raranga u niga ba u pakö te matsingolo riou, taraha nori e moa riou ta ka tegi ranga hohomi sil merien ra.
Ranga mer u katunun kukui puku egi hengoer u katuun pan i taren bate kato hasasaala mera rien a mamanaka te katoe ren. Nori egima antunan ranga palis rai u katuun pan i taren, na egima antunan kop hasnai a manka i taren.
Nori egi harötein te pakoko haniga mena rien a toukui i taren. A mamana markato hoboto a niga i taren e tatei taguhena u hihatuts tere Sunahan te taguhu ranou ra.
A niniganiga tere Sunahan e butu hakapa me hala ranei u katuun a maroro tegi taguhu meraien u katuun hoboto,
bate hatuts raneira tegi tori tsuga menaira u ngilngilina i puta. Na tara pöata i romana aragi hala puta hasi a peisarara bate kukutera a markato a niga tere Sunahan.
Tara pöata te hahalose riara a nisasaala te hamana sile rara, nonei a pöata te butu noua u hiharöto pan tere Sunahan a kapan i tarara, nonei e Iesu Kristo temi lu pouts ranou ra.
Nonei e hala sile ii a peisanen tego sakahis meraien ra tara mamana markato a omi. Na nonei e mate sil tego kato hagogoso meraien ra, u katuun i tanen, bara te hun katuun uara i tanen bate kato hatagalera a man markato a man niga.
Nonei teka a manka tego hihatutsinilö. Ranga mei a nitagala tara nitsunono i tamölö bate hala nem u rangan hitaguhu turu katuun te hengoe riou lö. Möa tu kato taka tegi tatei raharaha meilö u katuun. Ta katuun e namots sigale noulö.
Alö go hahatei kap nitöar u katuun i tamölö, nori egi hahengoia tara gamman na turu katuun pan i taren bate hahanei siler tegi kato menaien a man toukui a man niga.
Nori egima ranga hohomi nai a taina katuun na egima hatapoia tara man hiaraharaha. Nori egi tuatamia turu katuun hoboto bate kapiena raren.
Taraha, i manasa ara i hipus has bate kato hatutu hasira na palai i gamo has raioura. Na u ngilngilina tara mamanaka a nigana i puta e pile haröroto koru has raioura. Na mar nikaka i tarara e saputi a markatona turu hiomi na markato a omi. U katuun ima haniga rai ra, na ra ima haniga has raien.
Kaba e noahasina ti markato uu ra teka, e Sunahan e harötein a nitaatagi na u pannen u ngilngil i tanen,
ba nonei e lu pouts ranou ra. Nonei ema lu pouts meraira tegi kato menaira ta markato ta matskö. E möa! Kaba tara nitaatagi i tanen ba nonei e lu pouts ranoura. Nonei e galus ban a man markato a man omi i tarara ba u Namnamei u Göagono e hala ranera a nitöatöa a tsimus.
E Sunahan, e hala hapara koru sila nama u Namnamei u Göagono tere Iesu Kristo, nonei te lu pouts raioura,
Na e Sunahan e kato hamatskö has rena u katuun, taraha nonei e taatagi ranen.
U raranga teka e manana. Na lia e ngileg alö go hihatuts hatagalein a manka teka, ba u katuun te hamana uaier tere Sunahan bate ka siler tegi kato menaien a man markato a man niga. A manka teka e niga koruna na e taguhu has ranou u katuun.
Kaba lö go tori tsugani u mamana u mar ranga te hia ngenngena uaier u katuun. Na lö go tori tsuga hasiin a markato te hia raharaha sil menarien a man solo turu tuburen na te hia raharaha sil menarien a man Lo tere Mosis. A man markato teka ema antunan habutu töa nanei ta ka ta niga.
Hapiouni a katuun te lu kaakata rena u katuun. Tema hengo neien, ranga hahuol lel mei. Kaba te möa noahas nen, balö te töa haka ba namen.
Taraha, alö e atei silem nonei a katuun a omi. Na markato i tanen te kout pouts nanen.
Pöata te hala nagoua lia e Atimas tsi e Tikikus i tamölö, balö te torohanan la romana uamuma i tar tara taun i Nikopolis, taraha, alia e hakats hakapa nagula alia egona kaia nonei tara taun tara pöata turu bout na lomolomo.
Alö ena taguhu korue mou e Sinas a katuun a atei tara Lo ne Apolos has, tara nilala i taren. Nori egi ka hantue mei a mamanaka ba nori te töan lar.
Na u katuun i tarara egi kato sil tegi lu menaien a man markato a man niga, bate taguhu raier u katuun te makmakum ner a mamanaka. U katuun i tarara ena mots ka pinopinor.
U katuun hoboto te kagono meriou lia e hala nariou u rangan haniga i taren i tamölö. Na lö go hala hasiin u rangan haniga i tamulam tara man hahikapien i tamulam te hamanar. E Sunahan e tatei taguhu ranou limiou hoboto. Alia e Pol
Alia e Pol, alia e karabus silegu tu kui menai lia a toukui tere Iesu Kristo. Alam mere Timoti, e toularara e koloto menami u pas teka i tamölö. O Pilimon, alö a hahikapien i tamulam tu kui gono meraioulam.
Na u raranga teka e la uana turu kristen te roron hagum ria i luma i tamölö na tere Apia, e hahinarara, na tere Akipus has, nonei te tuol hatagala gono meraiou ra turu Bulungana u Niga.
E Sunahan e Tamarara na e Iesu Kristo a Tsunono i tarara egi taatagi naioulö na egi hala hase ii lö a masalohana.
Tara man pöata te singo sile gia lia alö tere Sunahan, alia e haniga uagu i tanen.
Taraha, alia u hengoen te ngil koru mera mi lö u katuun hoboto tere Sunahan na te hamana koru has ua mölö tere Iesu a Tsunono.
Alia e singo silegu u nihamana te hiararanga nerara ega hale ii lö ta niatei pan tara mamanaka a niga te la nama tara solona e Kristo.
A tsi toular, a torir e sasaala koru me masa mena tu hengo menai lia te ngil koru merami lö u katuun tere Sunahan bate haniga ramen.
Tara markato teka, ba lia tema antunan matsingolo nagi tego ranga hatagala meilia lö tara solona e Kristo tego kato menai lö a toukui tego kati lö.
Kaba lia e singo hatagala gia i tamölö tara markato te ngil menari a tana katuun. Alia e Pol, e ranga heregi a tsonpan na e karabus sil hasegu e Iesu Kristo.
Alia e harangata silegu a pien i tar e Onesimus te hatamana negulia te karabus gia lia, taraha alia u taguheien tego hamana uaien tere Kristo na nonei e here talenei a pien i tar.
I manasa e Onesimus ema taguhu hanigei lö. Kaba i romana nonei e taguhu haniga korue noulö na lia has.
Noahasina te ngil koru menagien lia, kaba lia e hala pouts mena goien i tamölö.
Alia e ngilin hake gien teka ba nonei te lueiena a makum i tamölö bate taguhe noua lia tara pöata te karabus sil menagi lia tu hahatei menai lia u Bulungana u Niga.
Kaba alia ema antunan kato nagi ta ka tema haniga nami lö. Tara niniganiga i tamölö, alö go taguhu mei lia u ngilngil peisa i tamölö.
Nonei toum romana a ka te laba sil memei lö e Onesimus tara tsitabubun pöata, balö te lupoutse men batena kanitöa memen.
Kaba ema lupouts here namoi lö a katunun kukui puku. Nonei e toularara tara pala tere Kristo. Alia e ngil korue gen. Na lö e ngil koru hase moen, taraha nonei a katunun kukui puku i tamölö na limiou e hamana hoboto has mia tara Tsunono.
Na te tara here tala namilö alia a hahikapien i tamölö, bara, mar lu tala menai e Onesimus tego mar lu has menailö alia.
Te kato homien i tamölö, tsi te ka menen ta haroho i tamölö, ba lö te hateie moulia balia te palis poutse gouen.
Alia e Pol na lia e koloto peisegi u raranga teka a limar, alia e hamatane gou lö. Kaba lö e atei silem alö e ka has mem a haroho i tar, taraha alia u taguhe ioulö balö te hamana uaiem tara Tsunono.
A tsi toular, tara solona a Tsunono alö go taguhe moulia, ba lia te sasaala uagu tere Kristo.
Alia e koloto megi u pas teka taraha, alia e atei silegu alö e kato bemoi lia a ka teka, na man palaina a manka lel has.
Na lö go hamatskö has bei lia ta makum tena ka goua lia. Alia e hamanegu e Sunahan e hengoe nou u singo i tamilimiou bate haniga nanou tego la uu lia i tamilimiou.
E Epapras e hala nanou u rangan haniga i tanen i tamölö. Nonei e ka gono menou lia tara karabus te kato menaien a toukui tere Iesu Kristo.
Na palair u katuun te kui gono mere gulia ere Mak mere Aristakus na e Demas na e Luk e hala has neruma u rangan haniga i tamölö.
A nihitaguhu tere Iesu Kristo a Tsunono e tatei ka gono mena u namnamei i tamilimiou. Alia e Pol
I manasa e Sunahan e rangaia turu tuburara tara mamana mar maroro tara pöata a parpara, me hala sila nenama u raranga i tanen turu propet.
Kaba tara sukusukuna kapakapana pöata nonei e ranga silama i tarara tara Pien Tson i tanen. E Sunahan e habutu sila naia a mamanaka tara Pien Tson i tanen, na nonei e hopö kap sileien tego lu menaien a mamanaka hoboto.
A Pien Tson i tanen nonei u namnamei turu ualesala tere Sunahan. Nonei e here korue nei e Sunahan, na mamanaka hoboto e ka haniga silana turu raranga u tagala i tanen. I murina te galus ba naien a man markato a man omi turu katuun, ba nonei ena gumna tara pal matou tere Sunahan iasa koru i Kolö.
A pien Tson tere Sunahan e pan koruna, na e pan koru bala rena u angelo. Ne Sunahan e hale meien a solo te pan bala koru nena a man solo turu angelo.
E Sunahan ena mala mar ranga uai teka ta töa ta angelo i tanen bate poeiena: “Alö a pien Tson i tar. I romana alö e hatamana mia i tar.” Kaba nonei e mar ranga uu teka tara Pien Tson i tanen. Kaba nonei ema mala mar ranga uai teka ta töa ta angelo bate poeiena, “Alia e hapien nagouen, na nonei e hatamana noua i tar.” E möa. Kaba nonei e mar ranga uu teka tara Pien Tson i tanen.
A Pien Tson tere Sunahan e pan saluhena tara mamanaka hoboto, na pöata te katsin hala mena meien e Sunahan i puta, be Sunahan e poeiena, “U angelo hoboto i tar egi hatsunono uu i tanen.”
U Buku u Göagono e mar ranga meranei u angelo teka: “E Sunahan e kato here rai u angelo i tanen a lomolomo. Na u katunun kui i tanen e kato here raneien u tula u hiski.”
Na u Buku u Göagono e mar ranga menai a Pien Tson tere Sunahan teka: “O Sunahan, a solon king i tamölö e ka nitöana romana. Alö e tsunono hamatskö rem u katuun tara nipepeito i tamölö.
Alö e haniga korueiem a markato a matskö batema hanige mi a markato tema matskö nei. Na e Sunahan noahas i tamölö te haka sei ia lö turu katuun hoboto i tamölö, na nisasaala i tamölö e pan bala nena a nisasaala i taren.”
Na u Buku u Göagono e mar ranga has uana teka, “O Tsunono, alö u katoe a han i puta tara tantaniana pöata. Na lima mölö noahas tu katoe ii lö a han i kolö.
Nori ena taia hoboto riou romana, kaba lö e ka nitöa mou. Nori ena omi here roi u hasobö u toutounei.
Alö ena mar pits mera moien temar pits menari u hasobö. Alö ena palis mera moien temar palis menari u hasobö. Kaba lö e marka nitöa las uamou teka batema antunan palismi. Na pöata i tamölö ema antunan kapa noi.”
E Sunahan ena mala mar ranga uai teka ta töa ta angelo bate poeiena, “Alö go gum ia teka tara pal matou i tar balia te hale goilö u katuun te paköe riou lö balö tena pitaputa ramouen.” Kaba nonei e mar ranga uu teka tara Pien Tson i tanen.
U angelo u saha u mar katuun? Nori hoboto a man namnamei te kui beier e Sunahan. Nonei e hala sil rameien tegi taguhu meraien u katuun te katsin lu pouts rena e Sunahan.
Nonei tegi pile hakarapoto beira u raranga u mana ti hengoen ra. Ara ena mots hapolasa susul ba naren.
A Lo tere Mosis te hala sila nama e Sunahan turu angelo e manana, na u katuun ti hipus naien batema kukutie rien i lu hasi u nihahuna te antunaia tara markato a omi ti katoeien.
Kaba u raranga tere Iesu e pan bala nena u raranga turu angelo, na ra e möa koru tegi bus ba menai a nihahuna te totone rara a markato a niga koru teka, te lu pouts mera neira e Sunahan. A Tsunono e Iesu noahas te habulungana mamin a maroro teka te lu pouts mera nei e Sunahan u katuun, na u katuun ti hengoeien i haröto raira u raranga teka e manana.
Na e Sunahan e haröto hasiin te mana uana u raranga teka te kato menaien u mamana u hiharöto na u mirakol u parpara bate hala nena a man tötöa man nitagala turu Namnamei u Göagono e antunana turu ngilngil peisa i tanen.
Alam e ranga nem a hanina i puta tara pöata i murimuri, e Sunahan ema haka mena neien turu angelo. E möa.
Tara töa makum iahana u Buku u Göagono e poeiena: “O Sunahan, u katuun u ha nori koru ba lö te hakats ramen bate tara kap ramen? Nori a manka pinopino koru lasi.
Alö u haka puta raien turu angelo tara tsitabubun pöata, ba lö te töan haka sei ramen bate hala ramien a solo pan.
Alö u haka puteia a mamanaka hoboto i taren.” Tara pöata e Sunahan e haka puteia a manka hoboto turu katuun, e möa ta ka tega ka halhal. Kaba ara ema tara noe rei te pan saluhe mena neien a mamanaka.
Kaba ara e tarera e Iesu i hale ii a solo pan, taraha nonei e lui a kamits pan me matena. E Sunahan e taatagi koru raioura me gamon haka pute na e Iesu turu angelo tego mate sil meraien u katuun hoboto.
E Sunahan e habutu bei a manka hoboto a peisanen. Na e nigana te lu menai e Iesu a kamits, taraha e Sunahan e kato taatago sileien a tsonun mammam bate hapien rena u katuun u parpara bate ngö mera neien i Kolö.
E Iesu e kato ranei ra u katuun u matskö tere Sunahan, na ra e ka mera a töa puku a Tamarara. Nonei tena matsingolo benei e Iesu te ngö mera neien ra u toulanen na u hahinanen.
Be Iesu e poeiena, “O Sunahan, alia e hatei nagoua solo mölö turu toular na u hahinar. Alia e köma gou bate soloseie gou a solo mölö i matar u katuun i tamölö tara pöata te lotu hobotorien.”
Ba nonei e ranga lenina me poeiena, “Alia e hamana goua tere Sunahan.” Me ranga lel noahasina me poeiena, “Alia e kagu, na galapien has te hala ramei lia e Sunahan.”
A galapien teka te ranga nanen nori u katuun tuun, na e Iesu e butun katuun here has rameien. Nonei e kato sile ii a ka teka tego tatei mate uaien bate töan kato homiena e Satan, nonei a katuun te kamena a nitagala tega kato hamate meraien u katuun.
U katuun hoboto i solon matouti a tou mate bate ka here rari u karabus tara nimatout teka. Be Iesu e mate silena tego luba meraien a nimatout.
Ara e atei silera nonei ema la sile mei tegomi taguhu merai u angelo. E möa. Nonei e la silema tegomi taguhu merai a pala tere Abraham.
Na e matsköna te butu here meraien u toulanen tara mamana markato bate töan luena a toukui tara tsunono pan turu pris te taatagi rena u katuun bate roron kui haniga beiena e Sunahan. Nonei e kato sile ii a ka teka tega luba menaien a man markato a man omi turu katuun bate tara pouts bera neien e Sunahan.
E Iesu e antunan taguhu rena u katuun te torohana raier, taraha nonei e ka has mei a man torohana i oulnen peisa me söata meneien u kamits.
A matsi hahatoulana, e Sunahan e ngö sil railimiou tego katuun uaiam limiou i tanen. Na limiou go hakats naiam e Iesu. E Sunahan e hala sile mei e Iesu tegomi aposol uen turu lotu i tarara na tegomi tsunono pan meraien u pris turu lotu i tarara.
E Iesu e kukute hanigei e Sunahan te hopö kap naien tara toukui teka, te markato haniga has menai e Mosis a toukui i tanen i gusuna u katuun tere Sunahan.
A katuun te habuti a hun haposa a solonen e pan bala nena u katuun i tanen. Na e markato has uana iesana, e Iesu e ka mena a solo te pan bala nena a solo tere Mosis.
A mamana hun haposa e ka mena a katuun te habuteien, kaba e Sunahan te habuti a mamanaka hoboto.
E Mosis, a katunun kui tere Sunahan, e katoe a toukui a niga i gusuna u katuun hoboto tere Sunahan, bate hatei nena a manka tega rangein e Sunahan i murimuri.
Kaba e Kristo, a Pien Tson tere Sunahan, e tara kap haniga rena u katuun tere Sunahan. Na tegi hamana haniga uu ra i tanen bate hamana silera a manka man niga i tanen, ara u katuun hamana i tanen.
U Namnamei u Göagono e poeiena: “Te hengoe mia limiou u raranga tere Sunahan i romana, ba limiou tema tatei mar hipus len uami ti mar hipus uu tubumilimiou bate tori tsuga nariou lia batena torohane ria lia tara makum a palaka.
<range>
Aa, u tubumilimiou i tarei a man toukui pan i tar turu tohats u maloto u hiningal, kaba nori i torohana noa haseiou lia.
Ba nori u katuun teka e kato haraharaha korue riou lia, ba lia e poeiegu, ‘Nori e roron tori hasoalar. Ba nori tema kukutieri a maroro i tar.’
Na lia u raharaha koru me ranga hamana gia iasa me poeiegu, ‘Nori ema antunan la koru uari tara hanin husa i tar.’”
A matsi hahatoulana, haneiam. Möa tu ka meiam u tori u omi te hahamanana bate laba namiou e Sunahan te töatöa nitöana.
Alimiou go hihitaguhi iam turu mamana u lan antunana te ka noa uana a pöata. Taraha, a markato a omi ena mots gamo ranou limiou bate kato hahihipus ranou limiou.
Tegi hamana hatagala nitöa uu ra tere Sunahan ti mar hamana mam uu ra, ara e ka uara tere Kristo.
Na lia e hatei hahuol ragi limiou a ka te ranga nena u Buku u Göagono: “I romana, te hengoe moua limiou u raranga tere Sunahan, alimiou ema tatei mar hipus len uamoi timar hipus uu tubumilimiou bate tori tsuga nariou lia.”
Eresi nori u katuun ti hengo u raranga tere Sunahan bate tori tsuga naren? U katuun te peigi rema e Mosis tara han i Itsip.
Na eresi u katuun ti raharahi e Sunahan turu tohats u maloto u hiningal? Nonei e raharaher u katuun ti kato homi bate mater, bate laba rarien tara makum a palaka.
E Sunahan e rangein eresi tara pöata te ranga hamana uaien iasa bate poeiena, “Nori ema antunan la koru uari tara hanin husa i tar”? Nonei e rangein u katuun ti hipus naien.
Na ra e atei sil talera nori ima la mei tara hanin husa i tanen, taraha nori i hahamanein e Sunahan.
U raranga te hopö kapiin e Sunahan te la uama i tarara e poeiena, ara ena tatei husaria i tanen. Kaba ragi hanei sil ta töa i tarara ena mots na la uanei nonei tara makumun hahusa teka.
U Bulungana u Niga e la uama i tarara, temar la has uamen turu katuun teka i manasa. Nori i hengoe u bulungana, kaba u raranga teka ema taguhu raien, taraha nori i hengo papala tuneien bate hahamanar.
Kaba ra te kamera u nihamana tere Sunahan na ra e tatei la uara tara makumun husa i tanen. Nonei e pei, “Alia u raharaha koru me ranga hamana gia iasa me poeiegu, ‘Alimiou u katuun te hahamana miou ema antunan la koru uamoi tara hanin husa i tar!’” E Sunahan e mar ranga uu teka, noahasina te kapa uu a toukui i tanen tara pöata te kui hakape ien a han i puta, nonei e solon husa noa.
A töa makum turu Buku u Göagono e hatei nena u hatohitina u lan bate poeiena, “E Sunahan e kato hakapi a man toukui hoboto i tanen ba turu hatohitina u lan banonei e husana.”
Kaba nonei a makumun raranga teka e ranga lel pon nena, “Nori ema antunan la koru uari tara hanin husa i tar.”
U katuun ti hengo mami u Bulungana u Niga ima la ii tara hanin husa tere Sunahan, taraha nori i hahamana. Kaba e Sunahan e haniga nena tegi la uu a palair u katuun tara hanin husa i tanen.
Kaba i murina a pöata tara hun katuun teka, turu lahisa u hiningal te la hakapa, be Sunahan e habulungana sila nenama u raranga teka i runguna e Devit timar ranga mam uu, “I romana, te hengoe moa limiou u raranga i tar, alia e Sunahan, ba limiou tema tatei hipus mi.”
Sanena e Josua te hala raien ta makumun husa, e Sunahan sanena ema ranga hamurimuri lel nai tu taina tu lanin husa len.
Na ra e ateira u katuun tere Sunahan e kanoa has meriou a makumun husa, bate here nei a pöatan husa tere Sunahan turu hatohitina u lan.
A katuun te husa gono mena e Sunahan e husa mena e kato hakapi a toukui i tanen, te markato has uu e Sunahan e husa mei a pöata te kato hakapeien a toukui i tanen.
Te markato uanen teka bara te torohana hatagala silera tegi la uu ra tara makumun husa tere Sunahan. Ta töa i tarara ena mots kukutena ti markato uen i manasa batena rusuna bate taiana.
U raranga tere Sunahan a nitöatöa, na e kana na e kui hatagala nitöana. E here nei u kilata u nou koru, kaba e nou bala nena u kilata te nou hihapalana. Na u raranga i tanen e antunan hamoueiena u namnamei tara katuun. Nonei e tasuna i torina a katuun iogana nitöa, bate oneiena u hakhakats na u ngilngil i tanen.
E möa ta töa ta ka tegi antunan hamous banai e Sunahan, taraha nonei e tarena a mamanaka na mamanaka hoboto e kana ielesala. E Sunahan puku noahas te antunan oneiena a mamana markato i tarara.
Aragi pile hakarapotein a ka te hamane rara. Taraha, ara e ka mera a pris a tsunono pan te la nitöa uu tara makum te kana e Sunahan. Nonei e Iesu, a Pien Tson tere Sunahan.
Kaba ra egima tatei hakats ii bate poeiera a pris a tsunono pan i tarara ema antunan taatagi ranei ra tara pöata tema tagala ria ra. E möa. Kaba man torohana te ron butuna i tarara, e butu hasia i tanen tego torohana menaien. Kaba nonei ema kato homi ii.
Na aragi ongolo tala bate la hasukusuku uara tara makum a göagono tere Sunahan tara pöata te singo ria ra, taraha nonei e taatagi ranoura ra. Na saha pöata tema tagala reia ra, nonei e taatagi ranou ra bate taguhu ranou ra.
U Jiu e markato uaier teka: nori e hopö kap ner a tsunono pan turu pris i taren bate hale rien a toukui tego kui be menaien e Sunahan bate taguhu ranen. A tsunono pan turu pris e hala mena nei a man kaan halhala puku na mamana mar kaan haats tere Sunahan tego luba menaien a man markato a man omi turu katuun.
Nonei a pris teka ema tagala kap nanei a man markato a man omi, taraha nonei a katuun tuun, ba nonei te tuatami na turu katuun ti moa ta niatei na tema kukutieri a maroro tere Sunahan.
Nonei ega haats sil a man markato a man omi turu katuun na man markato a man omi has i tanen, taraha nonei ema tagala has nei.
A katuun ema lu menei a nitsunono teka u ngil peisa i tanen. E möa. E Sunahan peisa te ngö sile nei a katuun a toukui teka, temar ngö has menaien e Eron a pris i manasa.
Na e kato has uana iesana tere Kristo. Nonei ema hala sei ii a peisanen tega tsunono pan uaien. E möa. E Sunahan noahas te katoe ii e Kristo a tsunono pan turu pris. Nonei e Sunahan te ranga mei e Kristo me poeiena, “Alö a Pien Tson i tar. I romana alö e hatamana mia i tar.”
Na nonei e pei hasi tara tana makum turu Buku u Göagono, “Alö e pris nitöa mou tara mamana pöata te markato has uu e Melkisedek a pris.”
Tara pöata te kaia e Iesu i puta, nonei e singo hatagala koru u tere Sunahan bate ngala hapan koru mena te singo sil menaneien ta hitaguhu, taraha e Sunahan e antunan hatongo kap nanen tara tou mate. Na e Sunahan e hengo haseien, taraha nonei e hengo koru hasi e Sunahan.
E manana, nonei a Pien tere Sunahan, kaba nonei e sagoho noahasi u kamits, na ka teka e hatutseien a markato te hengo haniga menaien e Sunahan.
Be Sunahan e katoe neien a pris te niga saluhe koru. Ba nonei te taguhu rena u katuun hoboto ti hengoeien bate hala raneien a nitöatöa te ka nitöana.
E Sunahan e katoe ii e Iesu a Pris a kapan saluhe te markato has uu e Melkisedek a pris.
U raranga u parpara tara ka teka e kanoana, kaba alam e lagi hahatarare namen i tamilimiou, taraha alimiou e lagi atei koru miou.
Alam u solon hatuts raiou limiou antunana alimiou go hihatuts hamanasa iam. Kaba e möa. Alimiou e ngil noa hasemiou a tana katuun tega hatuts lel railimiou a man markato turu raranga tere Sunahan ti hatuts tutuun railimiou. Alimiou e here pouts lel rami u göama te sus noar, tema antunan noueri a kannou a kihil.
U katuun temar kato uar teka ema tatei tara hanigeri a ka te nigana na ka te omina.
Kaba u hihatuts pan e ka uana turu katuun ti solon atei sil a markato a matskö, bate tatei hamoueier a ka te nigana na ka te omina.
Aragi hatakui talei a man hihatuts pan bate hapolasera a markato te taatate tuun menari a man hihatuts tutuun tere Kristo. Ara i solon atei sil hakapi a man hihatuts tutuun teka, hena: Aragi habirits ban a markatona i tarara i manasa tema la gono menei a nitöatöa tere Sunahan, na aragi hamana uu tere Sunahan, na aragi kukute u hihatutsina te lu menari a baptais na te hatakopo menari ualima tara katuun, na ragi kukute u hihatutsina te takei pouts uaria tara tou mate na u hihatutsina te lu menari a nihahuna te ka nitöana. Kaba, ra gima tatei kaan töa mei a man raranga tutunina i manasa. E möa.
<range>
Tega haniga naia e Sunahan a ka teka bara te luera u hihatuts u kapan.
E möa koru tegi antunan palis lel menai u katuun u hakhakats i taren ti hapolasa ba menaien e Sunahan. Nori i ka mamia turu ualesala tere Sunahan. Na nori i atei ia i peisaren, a ka a nigana i Kolö, na nori i ka hasia turu Namnamei u Göagono.
Nori i atei sil te niga uana u raranga tere Sunahan, na nori i atei sil hasi a man nitagala tara pöata i murimuri.
Kaba nori i hapolasa ba noa hasiin e Sunahan. Na e möa koru tegi antunan palis lel menaien u hakhakats i taren, taraha e here nei nori e nila lel naria a Pien tere Sunahan tara kuruse, bate hamatsingolo lele rien i matar u katuun.
E Sunahan e kalaleiena a kui te ue iena a langits te polona i tanen, taraha a kui teka e habutena a kannou a niga te taguhena a katuun terena kui.
Kaba a kui te habutena a manka a man hihitoka na kolits a omi ema niga nei. E Sunahan e hamal nanouen ba tena hakulupu ba naria turu tula. Na e markato has uana iesana turu katuun u omi.
Alam e mar ranga uaiem teka, kaba lam e hamanem a markato i tamilimiou e niga bala nena a markato a omi teka, taraha e Sunahan e lu pouts raiou limiou.
E Sunahan ema solopale nei a toukui i tamilimiou na niniganiga na u ngilngil ti taguhu merai limiou u katuun i tanen te la noahasina i romana.
Na lam e ngilem alimiou a man tötöa ego markato haniga noahas uaiam teka, antunana te butu hamana noa romana a manka te hamana silemi limiou.
Alimiou goma here rami u katuun u karous. Alimiou go kukute raiam u katuun, tara nihamana i taren na te hahaloso haniga uaren, nori ena lueriou a mamanaka te ranga hamanein a Tsunono.
Pöata te hala naia e Sunahan u rangan hamana tere Abraham, nonei e ranga hamanaia i peisanen pouts, taraha e möa ta taina ta katuun tega pania i tanen.
Ba nonei e poeiena, “U mana koru, alia e kalale gou lö balö te hatuhane mou a pien ba lia te katoe goi lö e tubur u katuun u parpara koru.”
E Abraham e hahaloso haniga nitöa, ba nonei e lueiena a ka te ranga hamanein e Sunahan.
Tara pöata te hamana uana a katuun iasa, nonei e poeiena a solo te pan bala nena a solo i tanen. Na u rangan hamana teka e hapiou nena u raranga turu katuun te ranga sile ren.
E Sunahan e ranga hamanein tego taguhu meraien ra u katuun i tanen. Nonei e ngilin haröto halesala koru raira tema antunan palis menaneien a ka te ngilin katoe nen. Na nonei e kato hasi u tana u ranga te mana uana iasa ti hatagale ii u rangan hamana mam i tanen.
Na u huol u rangan hamana teka ema tatei palis nei, na e Sunahan ema tatei gamo has naneien. Na ka teka e hatagala koruena a torirara, ara u katuun ti la uu tere Sunahan tego hatongo kap meraien ra, bara te pile hakarapoto nera a markato te hamana sil mena rei ra a nihitaguhu tere Sunahan.
A ka te hamana sile rara e hatagala sile nei a torirara tegi ka gono nitöa menai ra e Sunahan. Na ka te hamana sile rara e ka hamatsköna te kana e Sunahan. E here nei a pöata te la hapalis uana a tsunono pan turu pris i hapalana u labalaba pan te kutena bate tasuna tara makum te göagono koruna.
Na e Iesu e tasu hakapa has ba raiou ra iahana Luman Lotu Pan i Kolö. Nonei e mam raiou ra tara makum te ka hamatsköna e Sunahan. Na nonei a tsunono pan turu pris te markato has uu e Melkisedek a pris. E Sunahan e katoe ii e Iesu a Pris a kapan saluhe te markato has uu e Melkisedek a pris.
E Melkisedek a kingina i Salem, na nonei a pris has tere Sunahan iasa koru. Tara pöata te kopis ma e Abraham tara hiatatung te atung hamate merameien u king, be Melkisedek e hitupali gono menen be kalale nen.
Be Abraham e lu kakatena a manka hoboto te lue men tara hiatatung tara maloto a makum me hala nena a töa makum tere Melkisedek. A solo, e Melkisedek e poeiena, A king tara markato a niga na matskö. Na e pei hasena, A king tara masalohana, taraha a solo e Salem e poeiena, masalohana.
E möa tu töa tu buku tega ranga hatein e Melkisedek e ka mei ta tamanen na ta tsinanen na ta tubunen, tsi tega ranga hatein nonei i posei, na tega ranga hatei hasiin nonei e mate. Nonei e here nei a Pien tson tere Sunahan. Nonei a pris na tara mamana pöata.
Ba limiou te tatei tara marei talemiou nonei a tson a kapan koru, taraha e tuburara noahas e Abraham te haleien a hamalotona makum tara manka hoboto te lue men tara hiatatung.
Alimiou e atei silemiou e Livai e hatubunaia tere Abraham. Na u pris te hatubuna ria tere Livai te kukutier u raranga tara Lo tere Mosis te poeiena nori egi roron lu a hamalotona makum tara manka turu katunura i Israel. U pris e roron lue ria a manka teka turu toularen, noahasina te hatubuna has uaren tere Abraham.
E Melkisedek ema pala uai tere Livai. Kaba nonei e lu noa hasi a hamalotona makum tere Abraham, nonei a katuun te lui u raranga hamana tere Sunahan, na e Melkisedek e kalala hasi e Abraham.
Ara e atei silera a katuun te panina te kalalena a katuun te teteneina.
Na hamalotona makum e roron hala menari turu pris te pala uar tere Livai, tena materiou. E Melkisedek e lu hasi a hamalotona a makum kaba nonei e töatöa nitöana, te ranga has uana u Buku u Göagono.
Ara e atei silera a pala te hatubuna ria tere Livai e lueier a hamalotona makum. Kaba pöata te hala naia e Abraham a hamalotona makum tere Melkisedek, e here hasei e Livai e hala sila nai a hamalotona makum tere Melkisedek tere Abraham.
E manana, e Livai e hatubunaia tere Abraham, na nonei ima posa noe ii tara pöata tere Melkisedek. Kaba ara e tatei poeiera e Livai e ka hakapaia i tuenreina e tubunen e Abraham tara pöata te hitupali gono meia e Melkisedek e Abraham.
E Sunahan e halarai a tei Israel a Lo, na nonei e hopö kapir u pris ti pala uu tere Livai tegi tara kap menaien a Lo. Sanena a toukui turu pris ti pala uu tere Livai egi kato hanigan töari u katuun, e Sunahan sane ma tatei hopö kap nai a markato a tsimus turu pris te kukutiena a markato tere Melkisedek a pris, batema markato uanei tara markato tere Eron a pris te pala u tere Livai. Kaba e Sunahan e hopö kap hamanein a markato a tsimus turu pris.
Na te palisna a markato turu pris, ba lo turu pris te tatei palis hasina.
U raranga teka e hatei nena a Tsunono i tarara. Ara e atei silera nonei e pala uu tere Juda na ema pala ua ii tere Livai. Na e möa ta töa ta katuun tere Juda tega kui ia tara makumun haats. Pöata te ranga naia e Mosis a toukui turu pris, nonei ema katoe ii tu töa tu raranga tara pala tere Juda. E möa.
<range>
Na tana pris e butu hakapa tala te markato uana tere Melkisedek. Nonei e Kristo.
Ara e atei silera nonei ima katoe ii a pris iahana a Lo te poeiena nonei ega hatubunaia tere Livai. E möa. E Sunahan te katoeien a pris tara nitagala tara nitöatöa i tanen tema antunan kapa nei.
Taraha, u Buku u Göagono e poeiena: “Alö e pris nitöa mou tara mamana pöata te markato uu e Melkisedek.”
Na e Sunahan e hakapa mei a lo na i manasa, taraha nonei a lo teka ema tagala ii, e ka pinopino tuun.
A Lo tere Mosis ema kato hanige ii ta töa ta ka na ta katuun. Kaba a maroro a niga bala koru e butu hakapa, na ra e tatei la uara tere Sunahan te sila uara ra tara maroro teka.
E Iesu e butun pris gono mei u raranga tere Sunahan te mana uana iasa.
A pal tson i lui a toukui tara pris i manasa be möana ta katuun tega hamana uu iasa. Kaba e Sunahan e katoe ii e Iesu a pris me ranga hamana has uana iasa me poeiena i tanen, “Alia a Tsunono u kato hakapi u ranga te mana uana iasa. Alia ema tatei palisegi u hakats i tar. ‘Alö e pris nitöa mou tara mamana pöata.’”
U ranga teka te manana iasa, e haröto nena e Iesu e hatagalena u raranga tere Sunahan te kits gono meraien u katuun na e niga bala nena u rangana tara Lo na i manasa.
U pris ra i manasa i parpara koru, taraha, pöata te mateia a töa turu pris ba tai te palise nen bate la lasina.
Kaba e Iesu e ka nitöa nou, na toukuin pris i tanen e möa ta kapakapa nen.
Na e Iesu e antunan lu pouts rena u katuun hoboto tara mamana pöata te la sila rima i tanen bate la uaier tere Sunahan, taraha nonei e ka nitöa silena tego singo sil meraien tere Sunahan.
Na e niga koruna te ka menareira a pris a kapan koru te göagono koruna na tema ka töa koru menei ta ka ta omi i tanen na e möa ta ka tega kato homieien na e ka halhal barena u katuun u omi. Na nonei e söata sei korue ria tara han tere tamanen i Kolö.
Nonei ema here ranei a palair u tsunono pan turu pris te roron haatsir turu mamana u lan bate haats mam sileier a man markato a man omi i taren bate töan haats sileier a man markato a man omi turu katuun. Kaba e Iesu e möa. Tara pöata te hala naien a peisanen tara tou mate, nonei e katoeien u töa puku lasi u haats te hakapi u haats hoboto.
A Lo tere Mosis e hopö kap rena u katuun tuun tegi tsunono pan uaien turu pris, kaba nori ema tagala nitöa sileri a markato a omi. Kaba u raranga u mana koru te lama i murina a pöata tara Lo, te hopö kapiin a Pien tson tere Sunahan te matskö nitöana tara toukuin pris teka te ka nitöa nou tara mamana pöata tema antunan kapa nei.
A ka koru a kapan te ranga nemulam e markato uana teka: e Kristo nonei a pris a tsunono pan i tarara. Nonei e gumna tara pal matou tere Tamanen i Kolö.
Nonei e kuieiena a toukuin Pris i tanen tara makum a göagono koru tara luman lotu te kui e Sunahan.
A mamana pris pan hoboto e kamer a toukui tegi hala menaien a man kaan halhala puku na u haats tere Sunahan. Na a pris a tsunono pan i tarara ega ka has mei ta ka tega hala naien.
Sanena nonei tega kaia i puta, nonei egoma antunan pris ii, taraha u pris i ka hakapa tegi halan a manka te matsköna tara Lo turu Jiu.
Kaba a toukui i taren e haharuei tuun nena a luman lotu hamana i Kolö. Taraha, pöata te katsin hatakeia e Mosis a luman lotu labalaba, be Sunahan e ranga menen, “Alö go tara kap hanigein tego kui hapopo naia lö a mamanaka tara markato tu haröte ii lia lö turu pokus i Sinai.”
Kaba a toukui te lui e Iesu e pan bala nena a toukui ti kamei u prisira i manasa, taraha nonei te ranga bera noura tere Sunahan, na nonei te hatagalena u hia hanhaniga u tsimus i tarara gono mei e Sunahan, na u hanhaniga teka e niga bala nena u hia hanhaniga na i manasa, taraha u hia hanhaniga teka e la gono menama a manka man niga na man mana.
Sanena u hia hanhaniga tutuun te nigan töa be Sunahan tema antunan kato lelenei tu hia hanhaniga tu tsimus.
Kaba e Sunahan noahas te sabe tima niga uai u katuun i tanen, ba nonei e poeiena: “A pöata e la nama romana balia te kitse gou u hanhaniga u tsimus gono mer u katuun hobotora i Israel na i Juda.
U hia hanhaniga teka ema markato uanoi turu hanhaniga ti kato gono merai lia u tuburen tara pöata tu pile ramen lia i limaren me luba ragu meien a han i Itsip. Kaba nori ima kukutie ii u raranga turu hanhaniga i tar balia a Tsunono ema haniga ra gien.”
Ba Tsunono e mar ranga mera neien teka, “Nonei u hia hanhaniga u tsimus te kato gono megoi lia u katunura i Israel. Alia e hakei goua a lo i tar turu hakhakats i taren na i tori ren, ba nori te hakats kap nitöa narouen bate kukutie ren. Ba lia te tsunono ragouen ba nori te hun katuun uariou i tar.
U katuun u tetenei na u katuun u kapan has ema antunan hatuts lel raroui u toularen bate poeier, ‘Atei sileiam a Tsunono,’ taraha, nori hoboto ena atei sile riou lia, u katuun u tetenei na u katuun u kapan has.
Ba lia te taatagi ragouen bate luba nagou a man markato a man omi i taren. Ba lia tema antunan hakats sil lel na goi a man markato a man omi ti katoeien.”
Pöata te ranga naia e Sunahan u hia hanhaniga u tsimus tega katoeien romana, ba nonei e ranga nena u hia hanhaniga te kato mameien e toutounei hakapa. Na ka te toutouneina ema ka lel menei ta nitagala, na ema pina noi ba nonei te taia nou.
U hia hanhaniga te kato mami e Sunahan e ka mei a man lo turu lotu, na e ka has mei a luman lotu ti kui u katuun.
Nori i hatakei a luman lotu labalaba te ka mei a huol a makum. A makum tutuun i pal biou i ngöei a Makum a Göagono te kaia a makumun gum turu lam na u tebol na beret ti hala menai tere Sunahan.
Na e ka has mei u huol u labalaba te kute has, na i murina u hahuoluna u labalaba e ka mei a tana makum ti ngöei a Makum a Göagono Koru.
Iahana makum teka e kaia a tsi makumun haats ti kuie ii a goul na ti haatseia u insens, na te ka hasia a bokis turu hia hanhaniga ti kits me kopo kap hoboto nari a goul. Iahana a bokis e kaia a tabeli goul te ka mei a kannouna i manasa ti ngöei u Mana, na u tukana tere Eron te alanga pouts, na huol a hatu ti koloto naia u hia hanhaniga ti kitsi.
Na iasa tara bokis e kaia a huol a ka ti ngöei a tserubim ti haharuein u ualesala tere Sunahan, na pakapakaren e tapalata bate hohena a makum te luba nai e Sunahan man markato a man omi, me ngöe rien a makum tara nihitaguhu. Kaba alam ema ngilin ranga bala nami a manka teka.
Na pöata te matskö hakapaia a manka hoboto teka, ba u pris e tasu birbirits tuun ria iahana makum tutuun i pal biou tina kato menaien a toukui i taren.
Na tsunono pan turu pris puku lasi a töa te tasuia iahana a Makum a Göagono Koru, nonei e ron tasu a töa puku a pöata tara man tötöa man hiningal. Nonei e roron lui u rahatsing bate töan tasu menen ba tena hala sile neien a peisanen na u katuun has ti kato homi kaba ima atei sile ii ti kato homi uaien.
U Namnamei u Göagono e hatalesala ra neira a maroro tegi la uu ra tara makum a göagono ema butu halesala noa ii. E markato uana teka, a makum tutuun e haharuei nena a markato na tara Lo na i manasa te antunana i romana. Na Makum a Göagono Koru e haharuei nena a makum te kana e Sunahan ema kalata noa nei tara pöata te ka noa ria u katuun tara luman lotu ti katoe ii u labalaba tuun.
Tara makum tutuun teka u pris i roron hala menai a man kaan haats ti halhala pukuni tere Sunahan, kaba nori ima antunan kato hagogose ii a torir u katuun ti la uu turu lotu.
Nori i ka las mei a markatona tara kannou na tou ua na mamana mar nigalus. Nori i ranga lasiin a man kana turu tuenrei e antunana tego hamatskö menai e Sunahan a mamanaka a tsimus.
Kaba e Kristo e butu hakapa, na nonei a pris a tsunono pan tara mamanaka a nigana i romana. Nonei e tasu hakapaia tara luman lotu panina i Kolö. U katuun tima kuieien na ema luman lotu uanei tara han i puta.
E Kristo e tasuia iahana makum hamatskö te kana e Sunahan a töa puku a pöata, bate antunana tara mamana pöata hoboto. Nonei ema tasu mei u rahatsingina meme tsi a tunan bulmakau. E möa. Nonei e tasu mei u rahatsing peisa i tanen bate sakahis pouts nitöa mera nei ra tere Sunahan.
Tara markato turu Jiu, u rahatsingina meme na bulmakau a tson na u kumahoana tara tunan bulmakau e tsibil naria turu katuun tegi gamon kato hagogoso meraien ba nori te tatei lotur.
Kaba u rahatsing tere Kristo e tagala koruna. Tara nitagala turu Namnamei te ka nitöana, e Kristo e hala menai a peisanen tere Sunahan na nonei e möa ta töa taka ta omi tega kaia i tanen. U rahatsing i tanen e galus ban u hakhakats u omi, te ka uana tara tou mate, bara te tatei kui beiera e Sunahan te ka nitöana.
E Kristo te habutu u rangan kits u tsimus tere Sunahan na u katuun, ba u katuun te ngöri e Sunahan te tatei lueier a manka a man niga te ranga hamanein e Sunahan bate ka nitöar. Taraha, e Kristo te mate, na tou mate i tanen te sakahis ba rai u katuun a man markato a man omi ti katoeien tara pöata turu rangan kits mam.
Tara pöata te hopö kap nena a katuun u raranga i tanen te poeiena esi tena lue nou a manka i tanen i murina tego mate uaien, u ranga teka ema tagala nei tara pöata te töatöa noa nen. Kaba i murina a tou mate i tanen, u raranga e butu hatagala koru nou.
<range>
Te marka has uaien i manasa, taraha u rangan kits ti kato mami e tagala las mei u rahatsingina ka ti kato hamateien.
E Mosis e hatei mam rai u katuun a man raranga hoboto te kana tara Lo. Ba nonei te töan lueiena u rahatsing tara tunan bulmakau na meme, me sohala gono meneien u ramun, me hakeie nen turu hulu u rörö tara sipsip na tara kalan ruei ti ngöei u hisop, me tsibil nanen turu bukuna tara Lo na turu katuun hoboto.
Ba nonei e poeiena, “Nonei u rahatsing teka te kato hatagalena u raranga te kits gono merai limiou e Sunahan.”
E Mosis e markato noahas uu iesana me tsibil nena u rahatsing tara luman lotu labalaba, me tsibil has nanen tara manka hoboto turu lotu.
Tara markato tara Lo, a mamanaka a parpara e kato hagogoseri u rahatsing. Na e Sunahan e luba las menei a man markato a man omi u rahatsing tara ka te ngats hamateier.
A mamana a man kana turu lotu teka te kato hagogoseier bate haharuei tuun nena a manka a man mana na i Kolö. Kaba a manka ni Kolö egi kato hagogose ii u rahatsing tere Kristo te niga balana.
Taraha, e Kristo ema tasu ii tara luman lotu ti kui u katuun bate haharuei tuun nena a luman lotu hamana. E möa. Nonei e tasuia i Kolö, ba nonei e kana i matana e Sunahan me ranga bera noura.
A pris a tsunono pan turu Jiu e tasuna tara Makum a Göagono Koru turu mamana u hiningal bate la mena u rahatsing turu enimol. Kaba e Kristo ema tasu haparai bate roron hala nena a peisanen. E möa.
Tega markato uaien teka, ba nonei te tatei sagoho hapare iena u kamits, i manasa te habuteia e Sunahan a mamanaka bate antunana i romana. Kaba e möa. E Kristo e butuma tara töa puku a pöata, te sukusukun kapana a man pöata hoboto, tego hala menai a peisanen tara tou mate bate luba nena a man markato a man omi. Na nonei ema antunan kato lel nanei a ka teka.
U katuun hoboto e ka meier a man tötöa man pöata tena mate merouen, ba i murinen be Sunahan tena ona ranouen.
Na e markato has uana iesana, e Kristo e halan a peisanen tara töa puku a pöata tega luba menaien a man markato a man omi turu katuun u para. Na nonei emi butu hahuol nou romana. Nonei ema la hahuol sile namei romana tegomi luba lel menaien a man markato a man omi. E möa. Nonei e la sile nama romana tegomi taguhu meraien u katuun te hahalose ren.
A Lo turu Jiu e haharuei nena a manka man niga tega lama, kaba ema halesala ranera. Nonei ema haröto ranei ra a mouna a manka teka. Na Lo ema antunan kato haniga nitöa ranei ra. Na man haats te hala ner turu mamana u hiningal, ema antunan kato haniga nitöa ranei u katuun te la hasukusukur bate hatsunoner e Sunahan. E möa.
Sanena u katuun te hatsunoner e Sunahan ti hagalus ba hakapein a man markato a man omi i taren, nori sane ma tatei hakats lel nari a man markato a man omi i taren, na u haats e tatei kapa hasina.
Kaba e möa. A markato turu haats e kato rena u katuun bate hakats pouts ner a man markato a man omi i taren turu mamana u hiningal.
Taraha, u rahatsing tara bulmakau a tson na meme ema antuna koru nei tega luba menaien a man markato a man omi.
Pöata te katsin lama e Kristo tara han i puta, ba nonei e poeiena tere Sunahan, Alö ema ngil lenemi tegi haats uaien i tamölö. E möa. Alö i hale ii lia u tuenrei, ba lia te tatei katoe gou a mamanaka hoboto tu hopö kap bei lö alia ego katoeien.
Alö ma sasaala memi te haats mena rien a sipsip na bulmakau a ohots tara makumun haats bate hala mena rien i tamölö. Na lö ma sasaala has memi te haats uaren i tamölö tego luba menai lö a man markato a man omi.
Na lia e mar ranga uagu teka, O Sunahan, alia i la sile ma tegomi kato menai lia u ngil i tamölö, ti mar koloto has menaien turu bukuna tara Lo.
E Kristo e mar ranga mam ua lala teka, “Alö ma ngil lenemi tegi haats uaien i tamölö. Na lö ema sasaala memi te haats mena rien a sipsip na bulmakau a ohots tara makumun haats bate hala mena rien i tamölö. Na manka te haats mena rien i tamölö, bate haats siler tego luba menai lö a man markato a man omi, alö ma sasaala has memien.” Nonei e mar ranga uu teka, noahasina te matskö uana a man haats hoboto teka turu raranga tara Lo.
Be Kristo e pei lelena, “Alia u la silema tegomi kato menai lia u ngil i tamölö.” Be Sunahan e hakapeiena a markato a toutounei turu haats be palise neien a markato tere Kristo, te kato menaien u ngil tere Sunahan.
E Iesu Kristo e halan a peisanen a töa koru a pöata tara mamana pöata. Nonei e kato raira u katuun u matskö tere Sunahan, taraha nonei e katoi a ka te ngili e Sunahan.
A man pris hoboto turu Jiu e roron tuolur bate katoeier a toukui i taren turu mamana u lan bate hala hapara ner u töa u mar haats. Kaba u haats teka e möa koru tego antunan luba menaien a man markato a man omi.
Kaba e Kristo e halan u töa koru u haats tara man markato a man omi, ba nonei ena gumna tara pal matou tere Sunahan.
Nonei e hahalosena a pöata tena hala nenama romana e Sunahan u pakö hoboto i tanen be Kristo tena pitaputa ranouen.
Turu töa puku u haats, nonei e kato haniga nitöar u katuun te kato raien u katuun u matskö tere Sunahan tara markato i taren i puta.
Na u Namnamei u Göagono e ranga hamana has uu teka: “Nonei u rarangan hia hanhaniga u tsimus teka te kitse gou lia turu katunura i Israel tara pöata te la nama romana: alia e hakei goua a lo i tar i toriren, na turu hakhakats i taren ba nori te hakats sil nitöa narouen bate kukutie ren.” Nonei temar ranga uu a Tsunono.
<range>
Ba nonei e mar ranga lel uana teka, “Alia ema hakats sil lele goi a man markato a man omi i taren.”
Na pöata te luba nanoua e Sunahan a man markato a man omi i tarara, gara ema antunan haats sil lele ri a man markato a man omi i tarara.
Na matsi hahatoulana, ara e tatei tasu ria iahana Makum a Göagono Koru. Taraha, u rahatsing tere Iesu e hatagala ra noura bara tema tatei matouterei a Makum a Göagono.
Tara tou mate i tanen nonei e kalati a maroro a tsimus tegi singo uu ra tere Sunahan. Nonei a marorona tara nitöatöa te silanama turu tuenrei i tanen. Na tara pöata te mateia e Iesu, u labalaba te kute kapiin a tamana iahana Luman Lotu Pan e takiis kata. Na ra e antunan tasu tala ria iahana Makum a Göagono Koru te kana e Sunahan.
Na ra e ka tala mera a pris a tsunono pan te tara kap nena a luman lotu hamana tere Sunahan.
Aragi la hasukusuku tala uu tere Sunahan. Na ragi hakats hamanaia i torirara bate hamana hatagalara. Na torirara ega gogoso bate moana ta man markato ta man omi tegi hasagohi ra, na tuenreirara i galuseia turu ramun u gogoso koru.
Aragi pile hakarapotein a ka a niga te hamana sile rara bate hatei rari u katuun, taraha ara e atei silera e Sunahan e kato hamane nou romana u raranga u mana i tanen.
Aragi hakats sil hasir a man hahatoulana i tarara, bate taguhu raren tegi hatara menaien u ngilngil i taren bate katoeier a man toukui a man niga.
Ara gima hanöan hagum ii, te markato uaier a palair u katuun. E möa. Aragi kato hatagala kap nitöari a man hahatoulana, taraha u Lan Pan tara Tsunono e sukusuku hakapama.
Na ti atei sil hakape iara u raranga u mana bara te kato homi noahasira, ge möa lel tala tu haats tega luban a man markato a man omi i tarara.
Aragi matout lasi u Kout tere Sunahan na u tula te ats hahiski nitöana tena ats ria romana u katuun te omier e Sunahan.
Alimiou e atei silemiou a markato turu Jiu: te hipus naia a töa katuun a Lo tere Mosis ba huol tsi a topisa katuun te hatangana hoboto naren te kato homi uaien, ga nori ema antunan taatagi naroien. E möa. Nori e atung hamatie ren.
Kaba a nihahuna te pan bala koruna e hahalosena a katuun te omiena a Pien Tson tere Sunahan. Taraha, nonei e sigalena u rahatsingina turu ranga te kitsi e Sunahan. Nonei u rahatsing te kato mam meien a katuun a matskö tere Sunahan. Na nonei e ranga homi has nena u Namnamei tere Sunahan te taatagi nen.
Ara e atei silera e Sunahan e mar ranga uu teka, “Alia tena hipou gou romana. Na lia noahas tena palise gouen romana.” Na nonei e pei hasi, “A Tsunono noahas tena ona ranou u katuun i tanen.”
A ka a omi koru e butu noua tara katuun tena hahune nou e Sunahan te töatöa nitöana.
Alimiou go hakats pouts naiam a pöata i manasa. I murina tu butu tutuun mia limiou turu ualesala tere Sunahan, alimiou u lueiam a kamits na niomi a parpara, kaba limiou uma hapolasa mi. E möa.
Palaina pöata u katuun i ranga hohomi raiou limiou bate kato homi raria limiou i matar u katuun, na palaina pöata nori i markato has uu teka tara man hahikapien i tamilimiou.
Alimiou u taatagi sil raiam u katuun ti haka raia tara karabus. Na pöata ti lueia u katuun a manka i tamilimiou, alimiou u sasaala noahas iam, taraha alimiou i atei sileiam e ka mena a manka man niga koru e kana.
Alimiou goma hapolase mi u nihamana u tagala i tamilimiou, be Sunahan te hala ranei romana limiou u hamatana u niga.
Alimiou go hamana hatagala koruiam bate kukute miou u ngil tere Sunahan ba limiou te lue miou a ka a niga te ranga hamana naien.
Taraha, u Buku u Göagono e poeiena: “Ema pina noi ba katuun tego lama tena la nama romana. Nonei ema hamokomoko namei romana.
U katuun i tar te kato hamatskör e töatöa sila roua te hamana uaren. Kaba te hakopis pouts noua ta töa i taren, balia te raharahe gouen.”
Kaba ra ema antunan hakopis pouts rei batena taiara. E möa. Ara u katuun te hamana uara tere Sunahan, nonei e taguhu koru ranou ra.
A markato turu nihamana e markato uana teka: ara e atei silera a manka te hamana sile rara e butu hamana nou. Na ra e atei silera a manka tema tare rei ra e mana noahasina.
U katunur i manasa i hamanaia tere Sunahan, na nonei a ka te haniga sila raien e Sunahan.
Turu nihamana i tarara bara te atei silera e Sunahan e habuteia a mamanaka turu ranga i tanen. Na sahaka te tare rara, e butuma tara ka tima tarei ra.
Turu nihamana tere Ebol, be Sunahan e hanigeiena u haats i tanen batema hanigenei u haats tere Kein. E Sunahan e haniga korui e Ebol me ngöe neien a katuun a matskö, na turu nihamana i tanen be Sunahan e luena manka te hala naien. E Ebol e mate, kaba turu nihamana i tanen nonei e ranga noahasina.
Turu nihamana tere Inok be Sunahan e lu sei ba naneien a tou mate i tanen. U katuun ima antunan sabe naien, taraha e Sunahan e lu sei hakapeien. Na u Buku u Göagono e poeiena e Inok e kato hasasaali e Sunahan i mam be Sunahan e lu seienen.
Te möa rara tu nihamana tere Sunahan, nonei ema antunan sasaala mera neira. Taraha, esi te ngilin la uanama tere Sunahan ega hamani e Sunahan e kana, bate hala nena a manka man niga turu katuun te sakie ren.
Te hamana menai e Noa e Sunahan te ranga menaien a pöata a omi tega lama tema tara noei e Noa, e Noa e hengöe e Sunahan me kuiena a tolaala, te niga sila gono meraien a galapien i tanen. Ba nonei e haröto nena te hahuna merai e Sunahan u katuun i puta ti hahamana uaien, be Sunahan e ngöe neien a katuun a matskö te hamana uaien.
Te hamana menai e Abraham e Sunahan me hengoena te ngö menaien tega la uaien tara han tena hala nanouen, temar ranga uu e Sunahan. Be Abraham e laba nena han i tanen, kaba nonei ema atei sile ii ime tega la uaien.
Turu nihamana i tanen tere Sunahan ba nonei ena kana tara tana han te ranga meien e Sunahan. Nonei e kaia tara luma labalaba me ka here nei a katununa tara tana han te keien a tsitabubun pöata tuun. Na pien i tanen e Aisak na u hatutubunei i tanen e Jekop, nori i lu gono has meien u töa u raranga hamana tere Sunahan.
Taraha, e Abraham e hahalosi a han te gum hatagala koru te kui e Sunahan.
Turu nihamana noahas tere Sara tere Sunahan, be Sunahan e hale neien a nitagala tega pika uaien, noahasina te toböana koru uaien. Kaba e Sara e hamana noahasi e Sunahan ega kato beien a ka te ranga mam noa naien.
Ba tara töa tson puku teka, a tson a tsonpan koru bate katsin matena, nonei a tson teka te kamei u hatutubunei u parpara koru te herei a man pitopitora i kolö na u kotolana tema antunan ase sabe nari.
U katuun hoboto teka i mate hakapa, kaba nori i hamana noahasi e Sunahan. Nori ima lue ii a manka te ranga meraien e Sunahan, kaba nori i taran lehana tuun naien me hanige ren. Ba nori e hatei ner nori u katunun hulala tuun i puta tara tsitabubun pöata.
U katuun temar ranga uaier teka e haröto ner nori e sakier ta han tegi tue hamatsköeien.
Nori sanena ti hakats poutsin a han ti laba namen, ba nori te tatei sake poutser ta maroro tegi mar kopis pouts uaien.
Kaba e möa. A han ti ngil bala korueien te niga bala, nonei a han i Kolö. Na e Sunahan ema matsingolo mei tegi ngö menaien a Sunahan i taren, taraha nonei e kato beraien a han.
E Sunahan e ranga hamanaia tere Abraham i manasa me poeiena, “Alö e ka sila memia romana u hatutubunei u parpara koru tara pien i tamölö e Aisak.” E Abraham e hamani e Sunahan, ba pöata te torohane ien e Sunahan be Abraham e katoenei a pien i tanen e Aisak a kaan haats tara makumun haats. E Abraham e hengo noahasi e Sunahan me hakena a töa koru a pien tson i tanen tara makumun haats.
<range>
Taraha, e Abraham e atei sil e Sunahan e antunan hatakei poutsin e Aisak tega mate uaien. Bate here talei e Abraham e lu poutseia a pien tson i tanen tara tou mate.
E Aisak e hamana uu tere Sunahan, me kalala rena galapien i tanen me ranga hamana nena a manka man niga tegi lui romana ere Jekop mere Iso.
Na turu nihamana noahas be Jekop e kalala rena man tötöa man pien tere Josep tara pöata te susukun mateien. Nonei e ranga hamanein a manka man niga tegi lui a galapien tson tere Josep. Nonei e tötöroköia i bakuna u tukana i tanen me hatsunono uana tere Sunahan.
Turu nihamana noahas tere Josep, ba tara pöata te katsin mateien, ba nonei e hatei rena u katunura i Israel egi laban romana a han i Itsip, me ranga merena u katuun i tanen ime tegina mar kaho menaien romana tego mate uaien.
Turu nihamana noahas be tamana e Mosis na e tsinana e Mosis e hamouse ren tara topisa tsihou i murina ti poseien. Nori i tarei nonei a pien a niga koru, ba nori ema matouteri tegi hipus menaien u raranga pan tara king te pei menaien, “A man galapien tson a man göama tara tei Israel egi kato hamatir.”
Turu nihamana noahas tere Mosis, ba pöata te pan hakapaien, ba nonei e rama nena tegi ngö menaien a pien tson tara pien tahol tere Pero a King.
E Mosis ema ngile ii a nisasaalana tara markato a omi ba nonei e ka gono meranen a tsitabubun pöata puku. E möa. Nonei e ngilin ka gono mer u katuun tere Sunahan, bate lu gono meraneien u nikamits.
Nonei e mar hakats uu teka, e niga bala nena tegi hamana uu tara katuun tena la nama romana nonei e Mesaia, e noahasina ti ranga homi uu katuun i tanen. Kaba markato teka e niga balein a manka man niga hobotona i Itsip. Taraha, nonei e hahalosi u hamatana u niga tega haleien e Sunahan.
Turu nihamana noahas tere Mosis ba nonei laba nena i Itsip. Nonei ema matoute ii te raharaha uu a king. A katuun ema antunan tare nei e Sunahan, kaba e Mosis e herei e tareien bate tagala silena a ka te ngilin katoeien.
Na u nihamana noahas tere Mosis te kato meien u Paska tutuun turu Jiu ba nonei e katoena u raranga tegi ngats hamate merai u sipsip bate tsibil naria u rahatsingina sipsip tara man tamana, ba Angelona tara Tou Mate tema tatei atung hamate ranei a man galapien tson a man hamua turu katunura i Israel.
Na turu nihamana noahas turu katunura i Israel, me aroho sila ria i gusuna a Tasi a Rörö me tataala ria turu tsiktsiki te kato harakaraki e Sunahan, me la sokör i hapala. Ba u katunur i Itsip e katsin kukute rarimen ba nori e ruku hakapar.
E Rehap a töa tahol a lulu tson e kaia i Jeriko. Kaba turu nihamana i tanen tere Sunahan ba nonei e nigana. Na pöata ti lama a man tsonun taratara kopkop turu soldia ri Israel, ba nonei e taguhu ranen. Turu nihamana turu katunura i Israel tere Sunahan memi la hahis hoboter a taun i Jeriko turu tohit u lan, ba ololo tara taun e talupuna me rusuna. Na nori i kato hamatir u katuun tima ngilin kukute ii e Sunahan, kaba nori ima kato hamate ii e Rehap.
<range>
Na lia e antunan mar hala noahas menagi u raranga i tar teka, kaba e möa ta pöata i tar tego hatei merai lia ere Gidion mere Barak ne Samson ne Jepta, na e Devit mere Samuel na u propet.
Nori i hamanaia tere Sunahan me tagala saluhe ria tara man makumun han tara man king a man parpara. Nori i kato hatagala korui a man markato a man matskö me lueier a ka te ranga hamanein e Sunahan. Na palai ti kaia tara man makum ti ka hasia u laion, u laion ima kato homi raien.
Na palai ti lapo raia turu tula u ats koru ima omi has ii. Na pala ti hamanaia tere Sunahan ima ngats hamate has rai. Nori ima tagala ii, kaba nori ina tagala koru tsiponi. Nori i tagala koruia tara hiatatung, na i tagala saluher a man amir tara man palair u han.
A touhaliou ti hamanaia tere Sunahan i lu poutsir u katuun i taren te hatakei pouts raia e Sunahan tara tou mate. Na palair u katuun i kato hakamits koruri me hasoso noa lasir, taraha i murina a tou mate i taren ba nori tena takei sile riou a nitöatöa a niga koru.
Ba palair u katuun i golgol silir me lahus raier, ba palai e kits rari a tsien me haka raria tara karabus.
A palai i ti hamate tuun rai a hatu, na palai i so kots tunir, na palai i ngats hamate rai u lahoton hiatatung. Na palai i hapous tuun rai a pikpiköna a sipsip na meme. Nori i möa koru ta ka, na u katuun i kato hohomi koru raien.
Nori i hula laia tara makum a palaka na tara pokus, na nori i sösohoia tara man kiou. U katuun u omi tara han i puta ima antuna ii turu katuun u niga ti kaia i gusuren.
U katuun u niga hoboto teka i hamanaia tere Sunahan na e Sunahan e haniga koru raien. Kaba nori ima lu noei a ka te ranga hamana meraien e Sunahan tegi hala raien.
Taraha, e Sunahan e atei sil mami a ka te niga bala tega butuia tara pöata i tarara, na nonei e ngil tegi lu hoboto gono meraien ra a ka a niga teka.
Aragi hakats silir u katuun u parpara te ka hahis rarioura ti harötein u nihamana. Na ragi luban a mamanaka hoboto te kato halolomoto ranoura, tegi piata ura turu resis te hopö kap beraira e Sunahan. Aragi luban a man markato a man omi te pile kap ranoura, bara te kukute hatagalera a maroro te haröto raira e Sunahan.
Aragi tara las uu tere Iesu. Nonei a mouna u nihamana i tarara na nonei te kato hamanena a manka te hamana sile rara. Nori i nila naien tara kuruse, na nonei ema rama ii. Nonei ema matsingolo rai u katuun tega mate here menaien a katuun a kopkop, taraha nonei e atei sil nonei ena sasaala koru nou. Na i romana nonei e gumna tara pal matou tere Sunahan noahas.
Alimiou go hakats haniga naiam e Iesu. Nonei e tagala sil korui e Sunahan, e noahasina ti kato hohomi koru menaien u katuun u omi, ba limiou tema tatei sökana moi bate tor tsuga miou.
E manana, alimiou e hiatatung gono memiou a markato a omi, kaba alimiou uma hiatatung hatagala koru noami bate antunana tego mate uaiam limiou.
Alimiou a galapien tere Sunahan u solopala hakapeiam a man raranga a man niga te ranga gono merai limiou e Sunahan? Ba nonei e poeiena, “A pien i tar, möa tu tara papali te hahuna menanei lö a Tsunono. Na pöata te hahune nen lö, möa tu tori tiama.
Taraha, a Tsunono e hahuna rena u katuun hoboto te ngil koru ranen. Na, nonei e singata has rena u katuun hoboto te ngö raneien a galapien i tanen te kato homi rien.”
Alimiou go lueiam a kamits tu mar lu mena milimiou u nihahuna turu tamamilimiou. Taraha, pöata te kamits mia limiou, e haröto nena e Sunahan e kato here ranei limiou a galapien i tanen. Na e möa ta pien tegama hahunei e tamanen.
Na tema lue mia limiou a nihahuna temar lu uaier a palair a galapien tere Sunahan, alimiou ema pien uami i tanen. E möa. Alimiou e here rami a galapien u pikeilatu.
Ara hoboto e kameiera u tamarara i puta ti hahuna raiou ra, ba ra te hapan raren. Kaba aragi hala puta korui a peisarara tere Tamarara i Kolö bate luera a nitöatöa hamana.
U tamarara i puta i hahuna merai ra a tsitabubun pöata temar niga uaien turu hakhakats i taren. Kaba e Sunahan e hahuna sil ranei ra ega taguhu raiou ra bara temar niga has uara, te markato has uanen.
Pöata te hahuna rariara, ara e kamitsira batema ka haniga rei. Kaba i murina u nikamits ara e ka haniga rou ba torirara te sasaala nitöa nou.
Alimiou go söata seiam a lima milimiou te omina. Bate hatagalemiou a tukuluna mou milimiou tema tagala nei.
Taguhu raiam a palai bate sila ria tara maroro a matskö, bate tagala miou ba limiou te ka haniga miou.
Alimiou go torohana hatagala sileiam tego ka haniga gono mera milimiou u katuun hoboto. Taraha, a katuun tema göagono nei ema antunan tara nanei a Tsunono.
Tara kap haniga raiam a palai bate moa nou ta töa tega habirits ban a nihitaguhu tere Sunahan. Ta töa ena mots tori homina i gusumilimiou bate hatakeiena ta raharaha bate kato homiena u hakats tara palai.
Alimiou go tara kap hanigaiam, batema tsikolo mi. Na limiou goma sigalemi e Sunahan te markato uu e Iso. Nonei a pien tson a hamua te ka mei a nikapan, kaba nonei e halan a nikapan i tanen tere toulanen a tetenei me hol tune neien a tsi kannou tuun.
Alimiou e atei silemiou, i murina te markato uaien teka ba nonei e ngilin lu pouts nena a nikapan i tanen na mamanaka a niga tere tamanen, kaba nonei ema antuna ii. E Iso e tabe koru sileien, kaba e möa lel ta maroro tega palis pouts menaien a ka te katoeien.
Alimiou uma la uami turu pokus, ti markato uu katunura i Israel ti la uaien turu Pokus i Sinai. Te kamei u pannen u tula u kulupu na u kuhil na pannen a lomolomo.
U katuun i hengo a ka te ling herei a tuhil na u raranga te katoi a katuun banori e matout korur mema ngilin hengo lel nari u ranga teka.
Nori i matout korui u raranga tere Sunahan te pei, “Te sebele noua ta katuun tsi ta töa ta ka u pokus, e ti hamate raroui ta hatu.”
Na e Mosis has e matout koru hasi a manka te tareien me poeiena, “Alia e toltololo koru has megu a nimatout.”
Kaba limiou uma la uamei tara han te markato uana teka. E möa. Alimiou u la uamuma turu Pokus i Saion, te ngöeri a han tere Sunahan te töatöana, na te ngö haseri a Jerusalem a Tsimus te kana i Kolö. Alimiou u la uamuma turu angelo u parpara koru te ka hobotor bate sasaala nitöar.
Alimiou u la uamuma turu hagum turu katuun te here hoboto ri a pien a hamua tere Sunahan, a soloren ti koloto raia i Kolö. Alimiou u la uamuma tere Sunahan, nonei te ona rena u katuun hoboto, na u namnamei turu katuun u matskö te kato haniga pouts raien.
Alimiou u la uamuma tere Iesu, nonei te kits gono meraira na e Sunahan u rangan haniga u tsimus. Alimiou u la uamuma turu rahatsing i tanen te tatsihasa sil raioura me hala nena a nihitaguhu, te niga bala nena a ka te rangein u rahatsing tere Ebol.
Na limiou go haneiam. Alimiou goma raman hengo nami e Sunahan te ranga uanen i tamilimiou. U katuun tima ngilin hengo ii tara pöata te ranga ien i puta, nori ima antunan bus hamous banari a nihahuna i tanen. Na ra ema antunan bus hamous ba narien romana tega ranga uamen i tarara te kanen i Kolö.
Pöata te rangaia e Sunahan i manasa, ba u tsiktsiki e tagasina. Kaba i romana nonei e ranga hamana koru lel talana bate poeiena, “Alia e gas töa lele gou u tsiktsiki na u kolö has.”
U raranga teka e haröto nena e Sunahan e gasena romana a manka te katoeien bate luba ranen ba manka tema antunan tagas nei te kana romana.
Na ragi haniga uu tere Sunahan te ka uaria ra tara nipepeito i tanen tema antunan gas nari. Aragi hatsunoneien na ragi singo uu i tanen, bate hapane ren na aragi matout haseien.
Taraha, e Sunahan i tarara e here nei u pan nen u tula te ats koruna.
Ngil raiam a man hahatoulana i tamilimiou te hamana uami limiou tere Kristo.
Na limiou go ngö has merami u katunura i lehana i luma i tamilimiou. A palair u katuun i markato uu teka turu angelo, kaba nori ima atei sil raien.
Ma solopala rami u katuun te ka ria tara karabus. Hakats here rami alimiou e ka gono mera men tara karabus. Hakats sil has raiam u katuun te kato hakamits raier, kato here has rami u katuun e kato hakamits has rariou limiou.
Alimiou hoboto ego hagöagoneiam a markatona tara hitöl bate hiahamhamana namiou a peisa milimiou. A tson na tahol egima sake lel lanai ta taina ta tahol tsi ta taina ta tson gi soho gono meien. Taraha e Sunahan e hahunei nou a tson na tahol temar kato uaier teka.
E möa tu ngil korueiam a moni, ba limiou te sasaala memiou a manka te ka memi limiou. Taraha, e Sunahan e pei, “Alia ema antunan laba ragi limiou tsi ema antunan solopala ragi limiou.”
Ba ra te tatei ongolora bate poeiera, “A Tsunono e taguhe noulia. Alia ema antunan matoutegi ta ka tegi kateia u katuun tuun i tar.”
Hakats sil raiam u tsunono i tamilimiou, nori ti hatei mam railimiou u raranga tere Sunahan. Hakats kap naiam a manka man niga te butuma tara markato a niga i taren, ba limiou te hamana mia tere Sunahan timar hamana has uaien.
E Iesu Kristo, nonei puku noahasina i manasa, na i romana na tara mamana pöata. Nonei ema tatei palis nei.
U hihatuts tema atei sileri te las ba ranoui limiou a maroro tere Sunahan egima kukute ii. A torimilimiou ema antunan lu nanei ta nitagala tara mamana mar lo na tara kannou. A man lo teka ema taguhu ranei u katuun te kukutie ren. E möa. A tori milimiou ega tagala mei a nihitaguhu tere Sunahan.
Ara u kristen e ka mera a makumun haats, nonei a kuruse tere Kristo. U Jiu te lotu ria tara markatona i manasa ema tatei lotu ria tara makumun haats i tarara teka.
Tara Lo turu Jiu, pöata te luena a tsunono pan turu pris u rahatsing tara bulmakau a tson na meme bate la mena neien iahana Makum a Göagono Koru tego luba menaien a man markato a man omi, a tuenrei ren e haats hakapa raria tara makumun haats ielesala tara han.
Na e Iesu e mate hasia ielesala tara taun tega hamatskö meraien ra tere Sunahan turu rahatsing peisa i tanen.
Aragi laban a han te ka rara bate la uara tere Iesu ielesala, bara tena söata haseiera a nimatsingolo timar hamatsingolo has menai u katuun e Iesu.
Taraha, ara ema ka meri ta han i puta teka tega ka nitöa romana. E möa. Ara e hahalosera a han tena la nama romana, teka nitöa nou.
Ba tere Kristo aragi haats nitöa uu tere Sunahan te solosei mena reira e Sunahan te ranga uarara i tanen.
Alimiou goma solopalemi tego kato haniga mera milimiou a palair u katuun bate hiatagtaguhu miou. A markato teka e ngil korue nen na e kato hasasaalena e Sunahan.
Hengo haniga raiam u tsunono i tamilimiou, bate kukute miou u raranga i taren. Taraha, nori e tara kapin toa rariou limiou. Te hengo ramouen limiou, ba nori te sasaala meriou a toukui i taren. Kaba te möa nouen, ba toriren te tiama nou, ba ka teka tema taguhu ranoui limiou.
Singo be ramu moulam tere Sunahan. Taraha, alam e hasagohem a torimulam e gogosona i matana e Sunahan, na lam e ngilin kato hanigantöa nem a mamanaka.
Alia e rangata hatagala silegu tego singo sil mena limiou alia be Sunahan te hala boroboro pouts mena meilia i tamilimiou.
E Sunahan, te hala ranei ra a masalohana, e tatei hala ranei limiou a mamanaka a niga, antunana tego kato mena milimiou u ngil i tanen. Nonei te hatakei poutsi a Tsunono i tarara e Iesu, nonei a katuun te taratara kap rena u katuun i tanen bate here nei a katuun te taratara kap rena u sipsip i tanen. Nonei e hatakei poutseien tara tou mate me haröto nena u rahatsing i tanen te kato hatagalena u rangan hiahanhaniga te kits gono meien e Sunahan na u katuun. Nonei u raranga te ka nitöana. Nonei e tatei taguhu ranou limiou ba limiou te katoemiou a manka te niga balana i matanen, te hamana uamia limiou tere Iesu Kristo. Aragi solosei e Kristo tara mamana pöata i murimuri. U mana.
<range>
A matsi hahatoulana, hengo hanigeiam u raranga te koloto negulia teka batema sökanami, taraha u pas teka u makmakum.
Alia e hatei ragi limiou e toularara e Timoti i halakasa hakapeia tara karabus. Te la hasesei namen romana, ba nonei te la gono menou lia tegona tara merai lia limiou.
Hala menami u hanhaniga i tamulam tara pal kapan hoboto i tamilimiou na turu katuun hoboto tere Sunahan. A matsi hatoulana hasiri Itali e hala has rari limiou u hanhaniga i taren.
A nihitaguhu tere Sunahan e tatei kagono meranou limiou hobotontöa. U mana. Nonei talasi.
Alia e Jemis, a katunun kukui puku tere Sunahan na tere Iesu Kristo a Tsunono. Alia e koloto menagi u pas teka i tamilimiou u Jiu te ka mia tara man taina man han, bate hala negu u hanhaniga i tamilimiou.
A matsi hahatoulana i tar, pöata te butuna a manka man omi i tamilimiou, sasaalaiam.
Taraha, a pöata te torohaneria u nihamana i tamilimiou nonei e hatagala pouts has ranou limiou.
Alimiou go hamana nitöaiam. Te markato uamou limiou teka, ba limiou tena butu moua tara mar katuun te hanigeiena e Sunahan, a katuun te tagala nitöa silena u ngil tere Sunahan.
Te möa na ta töa i tamilimiou tu hakhakats tu niga, nonei ego singo nitöa uu tere Sunahan be Sunahan te hale nen. Taraha, e Sunahan e tangana koru rena u katuun hoboto na ema lohale noi ta katuun te singo uana i tanen.
Kaba harangata mei u nihamana tara pöata te singo mialö tere Sunahan, möa tu hula hakats. A katuun te hula hakatsina e kato uana turu tasi te hula posa mena a lomolomo.
Nonei ema tatei hakats nanei tega lu menaien ta ka tara Tsunono. U hakats i tanen e lakatana tere Sunahan na tara mamanakana i puta, na u hakhakats i tanen e gagasina.
<range>
E toularara te katuun papala koruna ega sasaala, taraha e Sunahan e haka seienen.
Na e toularara te ka mena a moni pan ega sasaala has, taraha e Sunahan e haka pute nen ba nonei te katuun papalana. A katunun moni e mate here nei romana a hua turu garas te tara hanigana.
A pitala e takei hahiski koruna nama romana bate skieiena u garas. Ba hua i tanen te rusuna batema tara haniga lel nei. Na katunun moni e kato has uana iesana. Nonei e mate has noa romana i gusuna pöata te ka noa menen a toukui pan, a toukuin moni i tanen.
A katuun te hamana hanigana tara pöata te butuna a manka man omi i tanen ega sasaala. Taraha, pöata te tagala saluhe nanen a manka man omi, ba nonei tena lue nou a nitöatöa te ka nitöana te ranga hamanein e Sunahan turu katuun te ngil korue ren.
Te butuna a manka man omi tara töa katuun, nonei ema tatei pei nei, “E Sunahan e torohane noulia.” E möa. A katuun ema antunan torohane nei e Sunahan, ne Sunahan has ema antunan torohana nanei a katuun.
U ngilngil u omi tara katuun te torohanena a katuun na te las hasena a katuun.
Te butu talana u ngilngil, nonei e habutu taleiena a markato a omi, ba markato a omi tena pan koru tala nou batena habutu talenou a nimate.
A matsomi koru i tar, a tana katuun e namots gamo ranou limiou bate poeiena, “E Sunahan e tatei torohanena a katuun bate kato homina.” E möa.
A mamana markato a niga na matskö e tuhana nama iasa. E Sunahan te hala rena men, na nonei te katoe u mamana u alesalana i Kolö. Nonei ema antunan palis nei na ema antunan kukutenei u oho i tanen.
Turu ngil peisa i tanen e Sunahan e hatuhana raiara turu ranga u mana i tanen. Nonei e kato menai a ka teka bara te here rari romana u katuun tutuun tara hun katuun a tsimus i tanen.
Alimiou go atei sileiam a ka teka, a matsomi koru i tar. Alimiou go hahengo haniga uaiam tara tana katuun ba limiou tema ranga haparami. Alimiou goma raharaha boroboro hasmi.
Taraha, a raharaha tara katuun ema habutenei a niniganiga tere Sunahan. E möa.
Alimiou go tsugaba neiam a man markato hoboto te korkorianana na te omina. Alimiou go haka puteiam a peisa milimiou tere Sunahan bate sasaala memiou u raranga te hakeien i torimilimiou, taraha u raranga teka e tatei luba pouts ranei limiou a niomi.
Alimiou e namots gamoe miou a peisa milimiou bate hengo papalemiou u raranga teka. E möa. Alimiou go kato hamaneiam a ka te ranga nanen.
A katuun te hengo papalena u raranga tere Sunahan batema katoe nei a ka te ranga nanen, nonei e here nei a katuun te tarena a polenen turu galas.
Nonei e tarena a polenen bate lana, ba nonei te solopalena ime temar tara uana a polenen.
Kaba a katuun te tarena a Lo a matskön töa tere Sunahan te hagum hanige nouen, e Sunahan e luba na noien a man markato a man omi bate sasaala mena a man toukui hoboto i tanen. Taraha, a katuun teka ema solopale nei u raranga tere Sunahan, kaba nonei e katoeiena a ka te ranga nanen.
Esi te ngöe nei a peisanen a katununa turu lotu batema kahete kap nanei u ranga pinopino i tanen, a katuun teka e gamoena a peisanen.
A katuun te niga hamanana na te matsköna i matana e Sunahan e Tamarara e markato uana teka: nonei egona taguhir u binai na u amoaba tara pöata te omina a nikaka i taren, na nonei e ka halehana ba nena a manka a man omi tara han i puta.
A matsi hahatoulana, alimiou goma poeiemi a tson moni e nigana na katuun papala e omina. E möa. U mar hakats teka ema niga nei turu katuun te hamana uaier tere Iesu Kristo a Tsunono Pan i tarara.
Tara, te tasunama a tson moni tara luman lotu te kamena u hasobö u niga na manka man kankanaha, na te tasu has nama a katuun papala te ka mena u hasobö u omi.
Balö te tara mareiem a katuun te ka mena u hasobö u niga bate poeiem i tanen, mi gum ia teka tara makum turu tsunono. Balö te poeiem tara katuun papala, alö go na tuol ia tara makum ili turu katuun papala, tsi alö go gum ia i puta teka i rehina mour.
Te markato uamu lalö teka, ba lö te poeiem a töa katuun e niga bala nena a tana katuun. A mouna u hakats i tamölö e omina.
Hengoiam, a matsomi i tar. E Sunahan e hopö kapir u katuun papala tara han i puta, u katuun te hamana haniga uaier tere Sunahan. Be Sunahan te poeiena u mar katuun teka te ngile nen, e lue riou a Nipepeito tere Sunahan.
Kaba alimiou e sigala ramiou u katuun papala. U tson moni nori te pitaputa rariou limiou bate kout rariou limiou.
Nori u katuun te ranga homi ner a solo a niga tere Iesu Kristo te pala uami limiou.
Te kukutie moa limiou a lo pan tere Sunahan ti kolotein, alimiou e kato hanigamou. Taraha, a lo pan tere Sunahan e poeiena, alö go mar ngil koru mei a tana katuun temar ngil koru has mena milö a peisamölö.
Kaba te tara tune mia limiou a katuun ielesala bate poeiemiou, a töa te nigana na tai e omina, alimiou e katoemiou a markato a omi, bate pekoemiou a lo tere Sunahan.
Taraha, a katuun te kukute hanigeiena a man lo hoboto tere Sunahan bate pekoena a töa puku, nonei e kato uana tara katuun te pekoena a man lo hoboto.
E Sunahan e poei, alö goma tsikolo ii, na nonei e pei hasi, alö goma hipöli ii. Te ma tsikolo mia lö kaba lö e puliem a tana katuun, alö e peko noahasem a lo tere Sunahan.
E Sunahan e ona mera nei limiou romana a man lo te purese ba nena a katuun tara markato a omi. Te marka uanen teka ba limiou te ranga hanigamiou bate kato haniga hasimiou.
E Sunahan ema antunan taatagi nanoi a katuun tema taatagi nanei a tana katuun. Kaba te taatagi namia limiou a tana katuun i romana, be Sunahan te taatagi has ranou limiou romana tara pöata te butuna u kout i tanen.
A matsi hahatoulana, u palair u katuun e poeier, “Alia e hamana hanigagu,” kaba nori ema kato hanigari. A mar nihamana teka e la papala tununa. Na mar nihamana teka e taguhu has ranou u katuun?
Hena, a töa katuun ega möa tu hasobö na kannou i tanen ema antuna has nei.
Ba lö te poeiem i tanen, “La tala mela a niniganiga. Alö go na meimei ba lö tena nou hantuem.” Kaba lö ema hale mien tu hasobö tsi ta tsi kannou. Ga markato teka ema niga tala nei.
A markato turu nihamana e katouana teka: tema hatara nanei u nihamana i tamölö ta toukui ta mana, u nihamana i tamölö e matena.
A töa katuun e tatei poeiena, “A palai e hamana hanigar na palai e kamer a markato a niga.” Kaba, te hamana mia lö batema kamemi ta markato ta niga, ga ime temar atei sil megoi lia u nihamana i tamölö? Kaba, alö e tatei tara sila namia te hamana haniga uagu lia, tara markato i tar.
Alimiou e mar hamana uamiou teka: e Sunahan a töa puku. Bara! Kaba a nihamana teka ema antunanei. Taraha, u liliahanei u omi e hamana has uaier iesana, ba nori te toltololo mer a nimatout.
Alimiou u katuun u tutu tema atei silemi a ka teka: a katuun te poeiena nonei e hamana hanigana kaba nonei ema kato haniga nei, nonei e mastein hamanana.
Hena, e Sunahan e hatara raira te kato hamatskö uu e tuburara e Abraham i matana e Sunahan tara pöata te hakeia e Abraham a pien tson i tanen e Aisak tara makumun haats.
E Abraham u nihamana i tanen e kui gono mei a markato a niga i tanen. Na markato a niga i tanen te hatarein u nihamana i tanen.
Na u raranga tere Sunahan i manasa e butu hamana tala, taraha e poeiena, “E Abraham e hamani e Sunahan, be Sunahan e ngöe neien a katuun a matskö i matanen.” Na nori i ngö haseien a hahikapien tere Sunahan.
Ba limiou te tatei atei sil talemiou a ka teka: a katuun te kato hanigana e nigana i matana e Sunahan. Kaba te hamana puku nen, ema antunanei.
Na e markato has uana iesana tara pöata tere Rehap a tahol tema Jiu ii e hapolasa ba hasiin a markato te lulu tson uaien i manasa. Nonei e lasir a pal tson te hala rema e Josua mena hamous ranen me hala kopis pouts ranen tara tana maroro. Be Sunahan e ngöe neien a tahol a matskö i matanen te markato haniga uaien teka.
Alimiou e atei silemiou a tuenrei na katuun e matena te ka halhal ba mena neien u namnamei i tanen. Na e kato has uana iesana tara nihamana na markato. A katuun te poeiena nonei e hamana hanigana kaba nonei ema kato haniga nei, u nihamana i tanen e la papala tununa.
A matsi hahatoulana, möa tu riri sileiam tegona hihatuts menami limiou a markato a nigana tere Sunahan. Taraha, e Sunahan ena tara hatagala koru noa romana tara pala te hatuts raier u katuun, tegi hihatuts homi uaien.
Te antunan hakui nena a töa katuun a rungnen batema ranga nanei ta ka ta omi, a katuun teka te antunan hakui haniga hasena a peisanen hoboto.
Ara e tatei hakera a leten laslas i runguna a hos bate hakuiera a tuenreinen hoboto temar ngil uarara.
Na tolaala has. A tolaala pan e la mena a lomolomo a tagala, kaba a tson tou e tou mena neien ime te ngil uanen tara pöata te kui noahase nen a hosen tou a tetenei.
Na miana a katuun e kato has uana iesana. U mia, nonei a makum a tetenei turu tuenrei hoboto, kaba nonei e tatei ranga sesei nena a manka man kapan. U tula u tetenei e tatei haatsena a latu pan.
Na u mia i tarara e kato has uana turu tula. Nonei a töa puku a makum turu tuenrei, kaba u mia i tarara e antunan kato homi pouts has ranoura, na ra e tatei kato homi pouts hasera a peisarara. Ara e antunan kato homiera a nikaka hoboto i tarara te ranga homi uana u mia i tarara. U mia e kato uana tara han a omi i hel te haranga rena u katuun u omi ba nori te ranga homi nitöar, e here nei u tula pan te roron habutena u tana u tula u parpara.
A katuun e antunan haleneiena a manka a man tötöa hobotora i puta, na nonei e halena hakapa hasir a mankana i latu, na u apena, na manka te sil na turu tsiktsiki, na u iena.
Kaba e möa ta katuun tego antunan kato halena a mianen bate ranga haniga nitöana. U mia e ranga papala tununa. Nonei e kato herenei a kökötsi a matuna te hihikotona.
A mia rara e ranga hanigana na e ranga homi hasina. Ara e ranga haniga nera e Tamarara a Tsunono, na ra e ranga homi has nera a katuun, e Sunahan te kato here naia a katuun a peisanen.
U ranga u niga na u ranga u omi e butuna turu töa u mia. A matsi hahatoulana, a ka teka ema niga nei.
U ramun u angata na u ramun u mal e tatei butu nama tara töa kiou? E möa. Na u tasi ema tatei habutu hase nei u ramun u angata.
Na huana u kutu e antunan pusukuna turu ruein kakau? E möa tala. Na huanu kakau ema butu has neia turu uele. Na te markato has uana u mia.
Te kana a katuun te hakats hanigana i gusumilimiou, nonei ega kato haniga has. Nonei e tatei kato hateteneiena a peisanen bate haröto nena a markato a niga i tanen te butu nama turu hakats u niga.
Kaba te tori homi koru na mialimiou a taina katuun ba limiou te hakats nemiou a peisa milimiou peisa, alimiou e gamo ramiou u katuun bate poeiemiou, “Alia a katuun a niga na lia e hakats hanigagu.”
U mar hakats teka ema butu nameia iasa. E möa. E butuna i puta. Ema markato uanei te hakats uana u namnamei u niga. E kato uana te hakats uana e Satan.
Pöata te hiomi ria u katuun bate hakats ner a peisaren peisa, a nitutu na mamana mar niomi e butuna i gusuren.
Kaba a torina a katuun te kamena u hakats u nigana iasa e gogosona bate roron nolo pouts has rena a palai te hiaraharahar. Nonei a katuun a kakamoto na e hahengona tara tana katuun. Nonei e taatagi koru silena a katuun na e ka mena a markato a niga. Nonei e atei silena ime tega markato uaien, na nonei ema gamoe nei a tana katuun.
A katuun te roron nolo pouts rena a palai te hiaraharahar e kato uana tara katuun te lebeiena a kannou bate lue nou a hua i tanen i murimuri. Taraha, nonei a katuun teka e nolo pouts rena u katuun bate nigana i matana e Sunahan, na nonei e taguhu rena a palai ba nori te kato has uar iesana.
Aha te habutena a hiaraharaha na hiatatung i gusumilimiou, na ime te la rumen? A markato teka e butuna turu ngil u omi te hiatagtagala ria i torimilimiou.
Alimiou e matesilemiou a manka tema ka memi limiou bate rarahe miou a katuun. Alimiou e ngil koruemiou a manka tara tana katuun, ba limiou te hia e ele miou bate hiatatung memiou a tana katuun. Alimiou ema ka memi taka, taraha limiou ema singo sile mien tere Sunahan.
Na pöata te singo sile mia limiou taka, ba limiou tema lu hase mien. Taraha, limiou e singo gono memiou u tori u omi. Alimiou e ngil lasemiou a ka te tatei hakapena u ngil i peisa milimiou pouts.
Alimiou e hapolasa ba namiou e Sunahan bate heremi a tahol a hitöl te kato homina. A katuun te ngilena a markatona i puta e kato homi hasena e Sunahan. Na lia e hatei ragi limiou, u ngilngil na markatona i puta e paköena e Sunahan.
U raranga tere Sunahan ema ranga papala nei te pei mena neien, “U namnamei te hakeia e Sunahan iaharara e ka mena u ngil u tagala, u ngil te kamena a hiomi pan koru.”
Kaba u nihitaguhu tere Sunahan e tagala bala nena u ngil i tarara. U raranga tere Sunahan e pei hasena, “E Sunahan e tokitoki nena a katuun te hangisena ba nonei te taguhena a katuun te hateteneiena a peisanen.”
Ba limiou te haka putemiou a peisa milimiou tere Sunahan. Alimiou go tuol kakap neiam e Satan ba nonei te bus ba ranou limiou.
La hasukusuku uaiam tere Sunahan, ba nonei te la hasukusuku has uanama i tamilimiou. Kato hagogoso poutseiam a peisa milimiou, alimiou tu kato homi iam. Kato haniga poutseiam a torimilimiou, alimiou te hula hakatsmiou.
Kato here nami a peisa milimiou a katuun te hahurina, ba limiou te tabemiou. Gol hanöaiam, ba limiou te ngala tuun miou. Sasaala hanöaiam, ba limiou te mataloho tuun miou.
Alimiou go kato hateteneiam a peisa milimiou i matana e Sunahan, ba nonei te haka sei ranou limiou.
A matsi hahatoulana, alimiou goma hiararanga homi mi. A katuun te ranga homi nena e toulanen e ranga homi has nena a Lo tere Sunahan. Na katuun te oneiena e toulanen bate pita pute nen e pita puta hasena a Lo. Kaba limiou go kukute hanigeiam a Lo. Nonei a toukui i tamilimiou. Alimiou goma peiemi a Lo e omina tsi e nigana.
E Sunahan a töa puku te haleiema a Lo na te tatei ona hamatskö rena u katuun. Nonei e antunan luba rena u katuun tara nomi na nonei e antunan kato hamate has rena u katuun. E markato uana teka, alimiou goma onemi esi te nigana na e si te omina.
Hengoiam, alimiou te peiemiou, “I romana tsi i mahö a ra e lauara tara töa taun bara tena ka roua i tanen turu töa u hiningal. Ba ra te katoe rou a toukuin moni bate lue rou a moni pan.”
Kaba limiou ema atei silemi aha te butu nou i mahö, na limiou ema atei sil hasemi a saha mar nikaka te ka memou limiou. Alimiou e here mi u ruhu te gamon butuna bate tia poutsuna.
Alimiou go pei lasiam, “Te go ngil uu e Sunahan bara te tatei ka lel riou bate katoera a ka teka tsi a ke li.”
Kaba alimiou ema markato uami teka. E möa. Alimiou e ranga sesei namiou a manka a man kapan tena katoemi limiou romana. U mar ranga teka e omina.
E markato uana teka, a katuun te atei silena a markato a matskö batema katoe neien, a katuun teka e kato homina.
Hengoiam, alimiou u katunun moni. Alimiou go tabeiam bate ngalamiou, taraha a manka a man omi e butu noua i tamilimiou.
A manka te lue mialimiou a moni e mula nou romana, na u kokoros e noue riou a man hasobö a man niga i tamilimiou.
A manka a man niga i tamilimiou e kopa noar, na limiou ema taguhu mera mien a palair u katuun. Na e Sunahan e kout mera noi limiou a markato teka. Alimiou ena sagoho kamits memou a man markato teka temar sagoho kamits uami limiou te ski mera nei limiou u tula.
Alimiou u gamo has raiam u katuun ti kui ia i kui i tamilimiou bate peits namiou a hihol i taren. Hengoiam! Nori e raharahar bate kur, ba Tsunono turu ami ri Kolö te hengo ranen.
A nikaka i tamilimiou i puta e saputu mena a mamanaka te ngile milimiou. Alimiou u roro pinopino mia tara pöata ti kui hatagalaia a palair u katuun. Alimiou e kato here nami a peisa milimiou a sipsip te hapan hanigan töa ner bate atung hamateier bate noueier.
Alimiou u kout homi raiam u katuun tima katoe ii taka ta omi. Nori ima antunan palis railimiou, kaba limiou u kato hamate ramen.
A matsi hahatoulana, alimiou go hahaloso hanigeiam te la pouts nama romana a Tsunono. A katuun e lebeiena a kui i tanen bate hahalosena a langits na pitala tegi kui hoboto uen. Nonei e hahaloso silena tega pan haniga uu a kannou te ngil korue nen.
Na limiou go hahaloso haniga hasiam. Kato hatagaleiam a torimilimiou, taraha a Tsunono e sukusukun la nama.
A matsi hahatoulana, alimiou goma ranga memi a raharaha te ranga mia limiou tara tana katuun, be Sunahan tema ona has ranoui limiou. Taraiam, a Tsonun Hamou e sukusukun tukuna, e tuol na i matana a tamana.
U propet ti rangaia tara solona Tsunono i sagohi a kamits pan, kaba nori i hamana hatagala noahas batema ranga meri a raharaha. Na limiou go kato has uam iesana.
Ara e ngö rari u katuun teka u katunun sasaala, taraha nori i tuol hakarapoto bei e Sunahan tara pöata ti sagoheien a kamits. Alimiou e atei silemiou temar tuol hakarapoto has uu e Jop i manasa tara pöata te sagoheien a kamits. Na limiou e atei silemiou a ka a niga te kato beien e Sunahan i murina pöata a omi tere Jop. A ka teka e haröto raneira, e Sunahan e taatagi sil koru ranoura.
A matsi hahatoulana, u raranga teka e pan koruna: alimiou goma tatei peiemi i Kolö tsi i puta na tu töa tu mar ranga bate hamana uamiou iasa. E möa. Alimiou go pei tuneiam “Aa” te mana nen, tsi “E möa” tema mana neien. E Sunahan ena mots hahuna ranou limiou.
Tega butuia a ka a omi tsi a pöata a omi tara töa i tamilimiou, nonei ega singo uu tere Sunahan. A katuun te sasaalana e tatei soloseiena a Tsunono bate kömana.
Te ka mena a töa katuun i gusumilimiou ta siki, nonei e tatei ngö rena a pal kapan turu lotu. Nori emi tatei sahi ner u uapi i tanen tara solona a Tsunono ba nori te tuolur i rehinen bate singo beren tere Sunahan.
Na te hamane rien a ka te singo sile ren, ba katuun te niga pouts nou. A Tsunono e kato haniga poutse nouen. Na Tsunono e luba nanoien a man markato a man omi te katoeien.
E markato uana teka, ba limiou te hiahahatei namiou a manka man omi tu katoeiam limiou, ba töa te singo uana tere Sunahan bate singo beiena a tai. Te kato uamou limiou teka, ba limiou te niga pouts mou. Te singo hatagalana a katuun te nigana i matana e Sunahan, u singo teka e katoe nou a toukui pan.
E Ilaitsa a töa propetina i manasa nonei a katuun tuun te kato has uara ra i romana. Na nonei e singo hatagala uu tere Sunahan tegoma hapolo menaien a langits. Ba langits ema polo nei e antunaia turu topisa hiningal na tönomo a tsihou!
Be Ilaitsa e singo lel uana tere Sunahan tego hapolo pouts menaien a langits. Ba langits e polo poutsuna, ba manka i puta e pusuku poutsuna be hua pouts hasina.
A matsi hahatoulana, te la hatutu ba nena a töa i tamilimiou u raranga u mana, ba tai te lu pouts mena meien tere Sunahan, nonei ega atei sil, te habirits ba nami limiou a tana katuun tara markato a omi i tanen ba nonei te habirits pouts uana tere Sunahan, alimiou e luba has namia a katuun a omi teka tara tou mate. Na e Sunahan e luba has nanou a parpara a markato a omi tara katuun teka. Nonei talasi. Alia e Jemis
<range>
Alia e Pita, a aposol tere Iesu Kristo, e hala menagi u pas teka turu katuun tere Sunahan te sata la ria tara man han i Pontus na i Galesia na i Kapadosia na i Eisia na i Bitenia.
E Sunahan e Tamarara e atei sil hakapa raiou limiou me hopö kap mera nei limiou i tanen ba u Namnamei i tanen e kato ranei limiou u katuun u göagono i tanen. Tara markato ti maniata memien limiou, ba limiou te galus raroui u rahatsing tere Iesu Kristo. E Sunahan ega hala rai limiou a nitaatagi na masalohana pan koru.
Aragi solosei e Sunahan e Tamana a Tsunono i tarara e Iesu Kristo. Tara nitaatagi pan koru i tanen nonei e hala rai ra a nitöatöa a tsimus te hatakei meien e Iesu Kristo tara tou mate i tanen. Na tara mamanaka a niga te haka beraien ra i Kolö, a manka tema tatei omiri na tema tatei mulari na tema tatei taiari.
<range>
Na tara nihamana i tamilimiou na nitagala i tanen, nonei e tara kap ranou limiou, e antunana tena lue moua limiou a nihitaguhu teka te hahalosena tegi haröto menaien tara kapakapana a pöata.
Alimiou go sasaalaiam, noahasina te ka mena milimiou a nitaatagi tara tsitabubun pöata te roron butuna a mamana niomi na u mamana u kamits i tamilimiou.
A man torohana teka, e torohana tuneri u nihamana i tamilimiou, bate haröto nena a nimana i tanen. A goul has e tatei omina, kaba nori e nas haramune ren turu tula bate sakeier tega goul hamana uaien. Na e kato has uana iesana, u nihamana i tamilimiou e niga bala nena a goul, kaba e Sunahan ega torohaleien ba limiou te hamana hatagala koru lel miou. Ba pöata te butu nama romana e Iesu Kristo, be Sunahan te haniga ranou limiou bate solosei ranou limiou bate hapan ranou limiou.
Noahasina alimiou ema tare mien, kaba limiou e ngile men. Na tema tara noahas memien limiou i romana, kaba limiou e hamana mia i tanen. Ba limiou te sasaala memiou a nisasaala a kapan koru te pan bala nena u raranga te torohanan hatei nanen.
Alimiou e sasaala memiou e Sunahan e taguhu ranou limiou bate lu poutsena u namnamei i tamilimiou, taraha alimiou e hamana haniga uamiou i tanen.
U propetira i manasa i hatei mamin a hitaguhu teka tega butuia i tamilimiou, kaba nori i lagi sakesake a mouna a markato te lu pouts mera nei e Sunahan u katuun.
U Namnamei tere Kristo te kaia i toriren e hatei raien tega sagoho menai e Kristo a kamits, ba i murinen banonei te lu hasena a nikapan. Na nori i hiarangrangata hasiin a ka teka ega butuia teresi na tara saha pöata, kaba nori ima atei haniga ii.
E Sunahan e haröto raien a toukui i taren, kaba egoma ka sile ii tega taguhu pouts meraien, ega ka sil tega taguhu meraien limiou. Na manka teka i habulungana has menai i tamilimiou. E Sunahan e haleiema u Namnamei u Göagono bate haranga rena u katuun ti habulunganen u Bulungana u Niga i tamilimiou. Na u angelo has e ngil koruer tegi atei sil menaien a manka teka.
Alimiou go hamatsköeiam u hakhakats i tamilimiou bate hakats haniga mia i peisa milimiou. Hamana nitöa sileiam a nihitaguhu te lue milimiou romana tara pöata te butu nama e Iesu Kristo.
Alimiou a galapien tere Sunahan go hengoe men. I manasa alimiou u tutu ba naiam e Sunahan na limiou u ka meiam u ngilngil u omi. Kaba limiou ema tatei kukute lenemi a markato teka.
E möa. E Sunahan e ngö hakapa raiou limiou, nonei e göagonona na e niga koruna. Na e markato uana teka, a mamana markato i tamilimiou ega niga koru has.
Taraha, turu Buku u Göagono e Sunahan e mar ranga uana teka, “Alimiou go kato hagöagono nitöa naiam a peisa milimiou, taraha alia e kato hagöagono nitöa hasigu.”
Alimiou e roron singo uamiou tere Tamamilimiou, nonei te roron oneiena a man tötöa a man katuun tara man saha manka te katoeren, batema hakats kalakala ranei u katuun. Te markato tala uanen teka ba limiou te matoute men bate hapane men tara mamana pöata te ka mia limiou i puta.
Alimiou e atei silemiou a ka te sakahis ba ria limiou tara man markato a man omi ti lue mia limiou turu tubumilimiou. E Sunahan ema sakahis rai limiou a moni tuun te tatei taiana.
E möa. Nonei e sakahis rai limiou u rahatsing tere Kristo, te la sei ba nena a mamana mar hihol hoboto. E Kristo e here ii a tunan sipsip a niga koru te haats ner tema ka menei taka ta omi i tanen.
E Sunahan e hopö kap naien i mam noa te habuteien a han i puta, kaba nonei e hagou haröto naien tara kapakapana pöata tega taguhu meraien limiou.
Tere Kristo lasi ba limiou te hamana uamiou tere Sunahan, taraha, e Sunahan te hatakei poutsi e Kristo tara tou mate me solosei korue nen. Ba limiou te hamana tala uamiou tere Sunahan bate hahalose men tega taguhu has meraien limiou.
Alimiou u hagogoso hakapeiam a torimilimiou ti kukute mena milimiou u raranga u mana, ba limiou te ngil koru tala ramiou a pal katuun tere Kristo. Na u ngilngil i tamilimiou tara palaier u katuun ega tagala, bate la nama tara tui i tamilimiou iogana koru.
Alimiou u butu hatsimus hakapaiam, here nei temar posa menari a pien. Kaba a nitöatöa a tsimus i tamilimiou ema tuhanaia tara katuun tuun te antunan mate nitöana. E möa. Alimiou u tuhana meiam u raranga tere Sunahan te mana nitöana na tema antunan kapa nei.
U Buku u Göagono e mar ranga uana teka, “U katuun hoboto e hereri u garas, na nikapan i taren e here nei a tsi palaua turu garas. U garas e tatei langona, ba hua te rusuna.
Kaba u raranga tara Tsunono e ka nitöana.” Na u raranga teka nonei u Bulungana u Niga ti habulungana naia i tamilimiou.
Alimiou go hapolasa ba naiam a man markato a man omi i peisa milimiou. E möa tu kato leneiam tu ranga tu gamo, na e möa lel tego ranga homi sil mera milimiou a palai.
Alimiou go ngil korueiam u raranga u gogoso na u niga tere Sunahan, temar bes sil mena nei a pien ti hagou posei a sus. Nonei u raranga teka e taguhu ranou limiou bate katuun hatagala susul uamiou tara markato turu Namnamei, be Sunahan te lu pouts ranou limiou.
Alimiou u torohana hakapeiam a markato te ron katoena a Tsunono i tamilimiou, na limiou e atei miou a Tsunono e niga koruna.
La uamuma tara Tsunono. Nonei e here nei a hatu ti hapiraka ban u katuun. Kaba e Sunahan e hopö kap meien nonei a katuun te niga bala, bate hala nena a nitöatöa.
La uamuma i tanen bate heremi a man hatu a man niga te kuieri a luman lotu. E Sunahan e ngilin kui ranei limiou a töa luman lotu turu namnamei. Alimiou e here rami u pris u niga tere Sunahan bate kui be men tara nitagala turu Namnamei i tanen. U pris e roron haats menari a man haats a man niga tere Sunahan, na e kato has uana iesana, e Sunahan e ngilena alimiou go hala naiam a peisa milimiou i tanen, taraha e Iesu Kristo e mate sil raiou limiou.
U Buku u Göagono tere Sunahan e mar ranga uana teka: “Tara. Alia e hake goua a hatu a niga koru tara han i Saion, a hatu te niga balana tara toukuina tara luma. Na u katuun te hamana ria romana i tanen ema antunan matsingolo roi.”
A hatu teka e haharuei nena e Iesu. Nonei e taguhu koru ranou limiou u katuun te hamana miou. Kaba turu katuun tema hamanari, u ranga e markato uana teka, “A hatu ti hapiraka ban u katunun kukui luma, nonei a hatu te niga balana tara toukuina tara luma.”
Na tana makum turu Buku u Göagono e mar ranga has uana teka, “Nonei a hatu teka te tutu ranoua u katuun.” U katuun te tutu rana tara hatu e haharuei ner u katuun te tori hasoalaner e Iesu, taraha nori ema kukutieri u ranga. Nori e markato uaier teka ti mar hopö kap noahas meraien i manasa.
Kaba limiou a pal katuun te hopö kapir e Sunahan, u pris tara pala turu King. Alimiou a hun katuun a gogoso tere Sunahan ti hopö kap merai tego habulungana menami a man toukui a man niga i tanen, nonei te ngö halakasa ba ramei limiou u kuhil me la uamiou turu ualesala u niga i tanen.
I manasa alimiou ima katuun uami tere Sunahan, kaba i romana alimiou u katuun i tanen. Na limiou ima atei silemi te taatagi mera nei e Sunahan u katuun, kaba i romana alimiou e atei silemiou e Sunahan e taatagi ranou limiou.
A man hahikapien i tar, alimiou e heremi u katunun hulala tuun i puta, na limiou e ka pukuemou a tsitabubun pöata turu tsiktsiki teka. Na lia e ranga hataatagi mera gilimiou, alimiou goma rongarongemi a peisa milimiou tego kato menaien a man ngil a man omi, u ngil te roron hiatatung mena u namnamei i tamilimiou.
Alimiou go kato haniga koru las mia i gusur u katuun te hahamanar. Ba pöata te ranga homi rien i tamilimiou bate poeier alimiou e katoemiou a markato a omi, ba nori te tatei tarer a markato a niga tego katoeiam limiou, bate soloseier e Sunahan tara pöata te la namen romana.
Alimiou go kukuteiam u ngilngil tara Tsunono bate haka pute miou a peisa milimiou turu katuun hoboto te pan ria i tamilimiou. Alimiou go ka puta mia tara gamman pan te pan koruna i tamilimiou, na turu gamman u tetenei has te hala merien u nihahuna turu katuun te kato homir bate solosei rer u katuun te kato hanigar.
<range>
Taraha, e Sunahan e ngilena alimiou go kato hanigaiam bate kato hakakamoto remiou u katuun u tutu te roron ranga homi rariou limiou.
Alimiou go markato uaiam turu katuun ti hapurese. Alimiou goma kato silemi tego kato homi uaiam limiou. E möa. Alimiou e kato silemiou tego katunun kui uaiam limiou tere Sunahan.
Hapan raiam u katuun hoboto. Ngil raiam u katuun te hamana gono merami limiou tere Kristo. Matouteiam e Sunahan, bate hapanemiou a gamman pan.
Alimiou u katunun kukui puku ego haka puteiam a peisa milimiou turu katuun pan i tamilimiou, bate hatara ramien te hatsunono hamana meramien limiou, noahasina te tami uaren i tamilimiou tsi te ranga hamal rien i tamilimiou.
Te ngilin katoe mia limiou u ngilngil tere Sunahan ba limiou te sagoho kamits silemen, e Sunahan e haniga koru ranou limiou.
Tego katoe mia limiou ta markato ta omi ba nori te singata rariou limiou, e möa tegi solosei merai limiou tara ka teka. Kaba tego katoe mia limiou a markato a niga ba nori te hakamits rariou limiou tara markato teka, ba limiou tema ranga palis ramien, e Sunahan e haniga koru ranou limiou.
E Sunahan e ngö hakapa raiou limiou tego kato mena milimiou a markato teka. Taraha, e Kristo has e kamits hakapa sil raiou limiou, na ka teka e haharuei nena tego kukute has mena mi limiou a maroro teka.
“Nonei ema katoe ii ta markato ta omi. Na e möa tu töa tu gamo tega butuma i rungnen.”
Nori i hahakosia i tanen kaba nonei ema palise ii u hahakos. Tara pöata te kamits ien, nonei ema kato sile ii ega paliseien. Kaba nonei e haka mei a peisanen tere Sunahan te ona hamatsköena a mamanaka.
E Kristo noahas te söata menai a man markato a man omi i tarara i peisanen te mateien tara kuruse. E markato uu teka tegi mate ba menai ra a man markato a man omi bate töatöa silera a markato a matskö. Nonei e lu sile ii a man takiraha i peisanen tegi niga pouts uu ra.
Alimiou i here rami u sipsip ti hatutui a maroro i taren. Kaba limiou i la pouts hakapa uamuma tere Sunahan te taratara kap nena u namnamei i tamilimiou.
Na tara markato hobotona tara nikaka a niga, alimiou a touhaliou ego haka pute mia a peisa milimiou tara pal tson i tamilimiou. Na sanena a palai i taren egima hamane ii u raranga tere Sunahan, nori e tatei hamana sila has ria tegi tara menaien a markato a niga i tamilimiou. Na tema katoe milimiou tu töa tu ranga i taren, a palai e tatei hamana noahasir, taraha nori e tare riou te kato mena milimiou a markato a gogoso na markato te hapan mena milimiou a Tsunono.
<range>
Alimiou goma hakats hapara silemi tego kato hatshats haniga menami a peisa milimiou ielesala, bate maman kato namiou a hulu milimiou bate hamagoemiou u kabono na tsien te holeri a hihol pan bate hasogemiou u hasobö u niga koru. E möa.
A nitaratara a niga i tamilimiou ega butuma i torimilimiou i iogana te ka mena milimiou a markato a niga bate tuatamimia turu katuun. A markato teka ema tatei hula palis nei. E ka nitöana, na e Sunahan e haniga korue nen.
A touhaliou u nigara i manasa ti hamana uu tere Sunahan i markato has uu teka, bate haka pute ria a peisaren tara pal tson i taren.
E Sara e markato has uu teka. Nonei e hengo korui a tson i tanen e Abraham me ngöe neien “A tsunono i tar.” Na te kato haniga moua limiou ba tema matoutemi ta ka, alimiou e here hamanasa talemi a galapien touhaliou tere Sara.
Alimiou has a pal tson, alimiou go hakats haniga raiam a touhaliou i tamilimiou, taraha a tahol ema mar tagala uanei temar tagala uana a tson. Na limiou go hapan has ramen, taraha nori has e lu gono mera roi limiou a nitöatöa tere Sunahan. Alimiou go markato uaiam teka, bate möa nou taka tega antunan hatu kap naiou a man singosingo i tamilimiou.
U raranga teka e la uana i tamilimiou hoboto. Alimiou go ka meiam u töa puku u hakats bate hiataatagi miou. Alimiou go hiangilngil iam te hamana hoboto uamilimiou tere Kristo bate heremi a man munmun toulana. Ba limiou te tami mia tara tabi bate haka putemiou a peisa milimiou.
Alimiou goma palisemi a man markato a man omi te katoe ria tamilimiou, na limiou goma hipou has mia turu katuun te kato homi ria i tamilimiou. E nigana tego hamatana mena milimiou a nikalkalala, taraha a nikalkalala nonei a ka te rangein e Sunahan tega hala raien limiou tara pöata te ngö raien limiou.
U Buku u Göagono e mar ranga uana teka: “A katuun te ngil koruena a nitöatöa bate ngilin ka mena a nitöatöa a niga, a katuun teka ega matatei ranga homii. Na nonei ega hanöan rangein a man raranga a man gamo.
Nonei ega habirits ban a man markato a man omi bate kato hanigana. Na nonei ega ngil korui a markato tara masalohana bate kukute hatagala korue nen.
Taraha, a Tsunono e roron tara uana turu katuun u matskö bate ron hengoena u singo i taren. Ba nonei te raharaha rena u katuun te kato homir.”
E möa ta katuun tega kato homi raiou limiou, tego kato hatagala sil mena milimiou a markato a niga.
Kaba te kamits sil mena milimiou a markato a niga te katoe milimiou, e Sunahan e kalala has ranou limiou romana! Alimiou goma matout rami u katuun teka, bate toku miou. E möa.
Alimiou go hapaneiam e Kristo i tori milimiou, ba nonei te Tsunono ranou limiou. Na tara mamana pöata alimiou go hanei sileiam ta katuun tego rangata railimiou a saha ka te hamana sile milimiou, ba limiou te ranga palis ramen bate ranga hatami mia i taren batema sigala ramien.
Na limiou go kato hanigaiam ba torimilimiou tema tatei kout ranoui limiou. Ba u katuun te ranga homi ner a man markato a man niga i tamilimiou, te kukute mena milimiou e Kristo, te tatei matsingolo mer romana a man raranga a man omi i taren.
Te tus raira e Sunahan aragi sagoho kamits, e nigana. Na te kamits merara te katoe rara a markato a omi, e niga hasina. Kaba te kamits merara te katoe rara a markato a niga, a ka teka e niga balana.
Taraha, e Kristo e sagoho kamits sil hasi a man markato a man omi i tarara. Na nonei e mate a töa puku a pöata. Nonei a katuun a niga te mate silir u katuun u omi. E kato sil tega peigi meraien ra tere Sunahan. A tuenreinen e mate, kaba nonei e töatöa mei a markato turu namnamei, batena rarariena u raranga tara man namnamei ti kaia tara makumun kits.
<range>
A man namnamei teka nori u katuun u hihipus ti kaia tara pöata tere Noa i manasa. Nonei tara pöata e Sunahan e solon hahaloso me tuatami koruna tara pöata te kuie ia e Noa a tolaala. Kaba a töal puku a katuun ti töatöa turu uolo pan, a palai i mate.
U uolo e haharuei nena a tou baptais i tarara. U uolo e taguhir a pala tere Noa, na tou baptais e taguhu has ranou ra. E ma ka sile nei tega galus ba menaien u korkoriana turu tuenrei tuun i tarara. E möa. A tou baptais i tarara e mar mouna uana teka, e hateie nei e Sunahan a torirara ema kout raneira. Ara e tatei markato uara teka, taraha e Sunahan e hatakei poutsi e Iesu Kristo tara tou mate.
Na e Kristo e la hakapa uu i Kolö mena kana tara pal matou tere Sunahan. Nonei e tsunono rena u angelo na pal kapan na mamanaka hoboto te kamena a nitagala i Kolö.
E Kristo e sagohi a kamits i tuenreinen, na limiou go mar hakats hatagala has uaiam iesana batema rama nami a nikamits. Taraha, a katuun te sagohena a nikamits i tuenreinen ema hakats nanei tega kato menaien a markato a omi.
Te markato tala uanen teka ba limiou tema tatei kato lenemi a markatona turu ngilngilina i puta. E möa. Na turu mamana u lan alimiou go markato las uaiam temar ngil uana e Sunahan.
Tara pöata i manasa alimiou u kato hantuna hakapeiam man markato a man omi te roron ngiler u katuun te hahamanar. Alimiou u ronge mia a peisa milimiou turu ngilngil u omi bate uaua pala mia tara man pati a man omi, bate tutu memiou u ramun u tagala, bate hatsunono hase miou a man got gamogamo. A markato teka alimiou u katoe men i manasa kaba i romana e möa.
Ba pala te hahamanar e asingoto koru ner tema kato lel gono mera mien limiou a man markato a man omi pinopino teka, ba nori te ranga hohomi rariou limiou.
Kaba i murimuri nori ena tatei ranga peisa ner romana a man mouna a man markato ti katoeien te tuol rien romana i matana e Sunahan, nonei te ona ranou u katuun te töatöar na u katuun ti mate.
Nonei a ka ti habulungana bei u Bulungana u Niga turu katuun ti mate, u tuanrei i taren ti onari bate mater, kaba u namnamei i taren te tatei töatöar temar töatöa uana e Sunahan.
A nikapakapa tara mamanaka e susuku hakapa. Nonei tego hakats halesala haniga beiam limiou bate hakats haniga mia i peisamiou ba limiou te tatei singo uamiou tere Sunahan.
A ka te pan bala koruna tara mamanaka, alimiou go hiangilngil hatagalaiam, taraha u ngilngil nonei te kato hataie nou a mamana a markato a omi.
Alimiou go lu merami a palair u katuun i luma i tamilimiou, bate tarakap haniga ramen batema ranga sil ramien.
Alimiou a man tötöa hoboto u lu hakape muma a nitagala a niga tere Sunahan. Na limiou go tarakap haniga naiam a man nitagala teka bate taguhu ramiou a palair u katuun.
A katuun te ka mena a nitagala tega habulungana menaien u raranga, ega habulungana hamatskön u raranga tere Sunahan. Na katuun te roron hitaguhuna ega hitaguhu mei a nitagala te lue nen tere Sunahan. Ba tara mamanaka a solona e Sunahan e hala sei sila naroa tere Iesu Kristo, nonei te ka nitöa mena a nikapan na nitagala tara mamana pöata. U mana.
A man hahatoulana i tar, alimiou goma asingoto nami a kamits pan te butu silena tega torohana merai limiou. Alimiou goma poeiemi, “Ta ka halhal ta omi te butuna i tarara.” E möa.
Alimiou go sasaalaiam, taraha e here nei alimiou e sagoho gono memi e Kristo a kamits. Nonei tego tatei sasaala koru beiam limiou romana tara pöata te butu mena men romana a nikapan i tanen.
Alimiou go sasaalaiam tegi ranga homi merai limiou te kukute mena milimiou e Kristo, taraha a ka teka e poeiena u Namnamei u tagala tere Sunahan e kana i tamilimiou.
Kaba, tego sagoho kamits ia lö, alö goma here ii a katuun a hihipuli, na katuun a kopkop, na katuun a herheroko, na taina katuun te kato homina.
Kaba tego kamits sil mena milimiou te kukute mena milimiou e Kristo, alimiou goma matsingolo memien. E möa. Alimiou go haniga uaiam tere Sunahan te ka mena milimiou u solon “kristen.”
A pöata tega hatanian ona merai e Sunahan u katuun e butu hakapa, na nonei e ona mam ranou u katuun i tanen. Na te hatania nen romana i tarara, ga ime tena mar kapa uanoen romana turu katuun te hipus ner u Bulungana u Niga i tanen?
U Buku u Göagono e mar ranga uana teka: “Te kamenen a tsi tabubun maroro koru te tatei lu pouts merari u katuun u matskö, Ga ime te markato ueier romana u katuun te habirits hasoala baner e Sunahan bate katoeier a markato a omi?”
Na e markato uana teka, te kamits sile mia limiou u ngilngil tere Sunahan, ba limiou te kato haniga miou, bate hake mia a nitöatöa i tamilimiou i limana e Sunahan te kato raiou limiou. Nonei e roron kato hamanena a ka te ranga nanen.
Alia e ka hamanasa megu u raranga i tamilimiou a pal kapan te tara kap ner u lotu. Na lia has a katuun pan turu lotu i tarara. Alia u tara hakapi temar kamits uu e Kristo, na lia e lu gono has megoen romana a nikapan tara pöata te butu namen romana. Alia e ranga hataatagi mera goulimiou, alimiou go taratara kap haniga raiam u katuun te hala railimiou e Sunahan. Nori e hereri u sipsip na limiou u katunun taratarakap i taren. Alimiou goma kato memi a toukui teka te hakui tuun mera nei limiou e Sunahan. E möa. Alimiou go ka meiam u ngilngil i peisa milimiou bate katoe men. Alimiou goma kato sile mien tego lu mena milimiou ta moni. E möa. Alimiou go kame iam u ngil u tagala tara toukui teka.
<range>
Alimiou goma kato here rami u katuun u kapan bate pita puta ramiou u katuun te taratara kap rami limiou. E möa. Alimiou go katoeiam a markato a niga te tatei kukutieren.
Ba tara pöata te butu nama romana a katuun a kapan turu katunun taratarakap, ba limiou te luemiou romana a praisina i Kolö tema tatei taia nei.
Na e markato has uana iesana, alimiou u katuun u hitots ego hala puteiam a peisa milimiou turu katuun u kapan. Na limiou hoboto ego hateteneiam a peisa milimiou bate hiatagtaguhumiou. Taraha, u Buku u Göagono e poeiena, “E Sunahan e tokitoki rena u katuun te hangiser, kaba nonei e taguhu rena u katuun te hateteneier a peisaren.”
Ba limiou te hatetenei talemiou a peisa milimiou bate ka puta mia tara nitagala tere Sunahan, ba tara pöata a matskö ba nonei te hala sei has ranou romana limiou.
Haka menami a nitaatagi hoboto i tamilimiou i tanen, taraha nonei te tarakap ranou limiou.
Alimiou go hakats haniga mia i peisamilimiou, na ego haneiam! Taraha, u pakö i tamilimiou e Satan e roron hula lana bate sakeiena ta katuun tega kato homien. E here nei a laion te hula ngala lamena te sake menaneien ta ka ta töatöa tega noueien.
Ka hatagala mia turu nihamana i tamilimiou bate tuol kakap nemiou e Satan, taraha u toulamilimiou u kristen te ka ria tara mamana han i puta e sagoho haser a mar nikamits te sagohe milimiou.
Alimiou e gamon sagoho lele mou a kamits, kaba i murinen e Sunahan e kato haniga pouts ranou u katuun u niga i tanen bate hatagala ranou limiou na u nihamana i tamilimiou tara mamana pöata. Nonei a Sunahan te roron taatagi ranou limiou bate ngö sil ranoui limiou tego na lu gono menami limiou e Kristo a nikapan i tanen te ka nitöana.
E Sunahan te ka nitöa mena a nitagala pan tara mamana pöata. U mana.
E Silbanus e koloto benei lia u pas teka te hala menagi lia i tamilimiou. Nonei e toularara tara markato turu kristen na lia e hamana korue gen. Turu pas teka alia e hala ra gilimiou u rarangan hitaguhu bate hatei ragi limiou nonei a nihitaguhu hamana tere Sunahan teka. Na limiou go tuol hakarapoto mia tara markato tara nihitaguhu teka.
A pal kristen te ka ria tara taun i Babilon na te hopö kap hasir e Sunahan, nori e hala neruma u rangan haniga i taren i tamilimiou. Na pien has i tar e Mak e hala has ranoui limiou u rangan haniga i tanen.
Hiahanhaniga meiam u ngilngil hamana. Na masalohana e tatei ka gono mera noulimiou hoboto u katuun tere Kristo. Alia e Pita
Alia e Saimon Pita, a katunun kui na aposol tere Iesu Kristo. Alia e hala menagi u pas teka i tamilimiou u katuun te hamana gono mera moulam. Ara e ka hoboto mera a nihamana te hala raira e Iesu Kristo na e Sunahan a Tson Hitaguhu i tarara. Nonei tara markato a matskö tere Iesu Kristo ba nonei te hala ranei ra u nihamana u niga.
E Sunahan e taatagi koru ranou limiou bate hala ranei limiou a masalohana pan te atei sil mena milimiou e Sunahan, na Tsunono i tarara e Iesu.
Tara nitagala pan i tanen nonei e hala raira a mamanaka te hantuna ranou ra tegi kato menai ra a markato a niga i tanen. Nonei e taguhu mera neira te atei sil mena reien ra, na te atei sil mena reira nonei te ngö meraira tegina lu gono menaien ra a nikapan na niniganiga hamatskö i tanen.
Tara markato teka nonei e hala mam raira a man raranga a man mana na man kapan i tanen te niga koruna. Na u raranga u mana teka e taguhu ranou ra bara te tatei ka has mera u mar hakats tere Sunahan, bate ka haniga ba nera a man markato a man omina i puta te butu nama turu ngilngil u omi.
Nonei tego spana bemi limiou a man palaina man markato tere Sunahan tara markato te hamana uaier. E markato uana teka, alimiou go hamana hanigaiam bate katoemiou a markato a niga bate luemiou u hakhakats u niga. Ba limiou te hala putemiou u ngilngil i peisa milimiou bate kato haniga noahas mia i gusuna a pöata a omi. Ba limiou te katoemiou a man markato a man niga tere Sunahan, bate taatagi ramiou a palair u katuun bate ngil koru ramen.
<range>
<range>
Te kukute haniga lele moua limiou a man markato a man niga teka, ba limiou te atei haniga sile mou e Iesu Kristo a Tsunono i tarara bate habutemiou a mamanaka a niga.
Kaba a katuun tema markato uanei teka e here nei a katuun a matakiou te tara puku lasena a ka te susuku koruna. Nonei e solopala hakapi te hagogoso ba menai e Sunahan a man markato a man omi i tanen i manasa.
E markato uana teka, a matsi hahatoulana, alimiou go kato hatagala sileiam tego kato mena milimiou a man markato a man niga te haröto nena e Sunahan, nonei e ngö hamana raiou limiou me hopö kap ranou limiou. Te markato uamou limiou teka, alimiou ema antunan rus ba namoien.
Be Sunahan te haniga koruna romana tego tasu uaiam limiou tara Nipepeito tere Iesu Kristo a Tsunono i tarara te lu pouts raiou ra, a Nipepeito tema antunan kapa nei.
Nonei te ngilin ranga hatei kapin töa mera gilia limiou ba u hakats i tamilimiou te hakats kap nitöanena a manka teka, noahasina ti atei sil hakapa memien limiou bate tuol hakarapoto mia turu raranga u mana tu lueiam limiou.
Alia e poeiegu e nigana tego hatakei kapin töa menai lia u hakhakats i tamilimiou tara manka teka tara pöata te töatöa noa gia lia.
E Iesu Kristo a Tsunono i tarara e hatei hakapei lia a pöatan mate i tar e sukusuku hakapa.
Alia e kato hatagala sile gou tego kui menai lia a maroro i tamilimiou, ba limiou tena tatei atei silemou u raranga teka tara mamana pöata i murina tego mate uu lia.
Alam ima katoei u rarare pinopino turu katuun tara pöata tu hatei raia lam alimiou a nitagala tere Iesu Kristo a Tsunono i tarara, na tega la pouts uamen romana. E möa. Alam u tara peisan a matamulam tara nikapan i tanen.
Alam u ka has tara pöata te haleien e Tamanen e Sunahan a nikapan na solo pan. Alam u hengoia turu raranga te butuma tere Sunahan te pan saluhe koruna bate poeiena, “Nonei a Pien Tson koru i tar teka. Na lia e ngil korue gen, na e sasaala koru megen.”
Alam u hengo peisa turu raranga teka te butuma i Kolö, tara pöata tu ka gono meien lam turu pokus u göagono.
Nonei te atei sil bemi lam u raranga turu propetina i manasa e mana koruna. Na limiou go hengo haniga haseiam u raranga turu propet, taraha e here nei u lam te alesalana tara makum a kuhil. Alimiou go markato noahas uaiam teka antunana tara pöata tena butu nama romana e Kristo, bate here namei romana a tounlan te alesala uanama i torimilimiou, na te butuna romana u Lan hamana tema tatei kapa nei.
Kaba limiou go atei haniga sileiam a ka teka: e möa ta töa ta katuun tego antunan ranga hatarare peisein a mouna u raranga turu propet te kana turu Buku u Göagono.
Taraha, u raranga turu propet ema butu mei u hakhakats peisa turu katuun. E möa. U Namnamei u Göagono te kato haranger u katuun bate habulungana ner u raranga tere Sunahan.
Kaba u propet u gamogamo i butu hasia i gusur u katuun, na e kato has uanou iesana, u tson hihatuts u gamogamo e butu has ria romana i gusumilimiou. Nori e la momous merima romana u hihatuts u gamo te antunan kato homi korueiena u hakhakats turu katuun. Na nori e holis has ner romana a Tsunono te sakahis pouts raien, ba nori te taia boroboro pouts has mer romana a man markato a man omi i taren.
Na u katuun u parpara e kukutier romana a man markato a man hamatsingolo tua i taren, na pala te hahamanar e tarer romana u katuun tegi kukute meraien u tson hihatuts u gamogamo teka bate ranga hohomi ner romana a marorona turu mana.
Tara markato te gono be menarien a peisaren a mamanaka, nori e hatei has rari limiou romana a man ranga pinopino bate luer a moni. E Sunahan e solon hopö kapiin a nihahuna i taren, na nori e taia hamana riou.
E Sunahan ema taatagi rai u katuun u omi i manasa, na nonei ema tatei taatagi has ranei romana u tson hihatuts u gamogamo teka. Nonei ema taatagi has rai u angelo ti kato homi. E möa. Nonei e lapo ba raien i hel me haka ranen tara man kiou a man kuhil koru i puta e antunana te butuna romana u lanin hahuna.
Na e Sunahan ema taatagi has rai u katuun u omi i manasa koru, ba nonei e habutena uolo pan me kato hamate rena u katuun ti kato homi. Nonei e haka haniga lasi e Noa, a katuun te roron habulunganen a markato a matskö, na tana tohit puku a katuun.
Na te hakulupu hakapan töa menaien a taun i Sodom na i Gomora mena köahu tununa bate hatara nena aha te hahalosena u katuun te kato homir.
Kaba a töa katuun a niga te kaia i Sodom a solonen e Lot. Turu mamanu lan nonei e hengoen a man raranga a man omi na te tara menaien a man markato a man omi bate kato hatiama korueiena a torinen batema mala matskö nei. Na e Sunahan e haka hanigeien tara pöata te kato homieien nonei a taun.
<range>
E Sunahan e tatei haka haniga rena u katuun u niga tegi torohana meraien, bate haka rena u katuun u omi tara nihahuna e antunana te butuna romana u Kout Pan i tanen.
Na nonei e tatei hahuna koru has rena u katuun te roron kukuteier u ngilngil u omi i peisaren, bate hipus ner a nitsunono tere Sunahan. U tson hihatuts teka ema matout koruri ba nori te hipusur, na nori ema matoutun ranga homi has rari a pal kapan i Kolö.
U angelo e ka mer a nitagala e pan bala nena a nitagala turu tson hihatuts u gamogamo teka, nu angelo has ema antunan ranga homi rari a pal kapanira i Kolö i matana a Tsunono.
Kaba u tson hihatuts teka e kukute laser u ngilngil i tuenreiren, te kato has uaier u poum u hie na u kori na mankana i latu ti tuhana mei a niatei peisa i peisaren tegi kukute tuun meraien u tsinaren. Nori i tuhana sil tegi pile kap meraien bate atung hamate raier. Na u tson hihatuts u gamogamo teka e ranga hohomi has naier a manka tema atei sile rien, na nori ena kato hataia has rariou. Nori e alater romana te kato hohomi merarien a palair u katuun. Bate ngil koruer tegi kukute menaien u ngilngil u omi i peisaren tara lan. Na nori e nou gono mera riou limiou tara kannou, kaba e kato homi here rari limiou a ka a korkoriana te kato homiena u hasobö. Ba nori te roron sasaala mer a markatona turu gamo i taren.
<range>
Nori e ngilin tara las uaier turu touhaliou u omi. Ba tema hakaperi u ngilngil i taren te ngil mena rien a markato a omi. Nori e ron gamogamo raier u katuun te hula hakatsir. Na nori i solon alena talein a markato te riri sil menari a ka tara tana katuun, na e Sunahan e ranga hohomi hakapa raien.
Nori i la ban a maroro a matskö me kukutier a maroro tere Balam a pien tere Beor. E Balam e ngil korui a hihol te lueien tara markato a omi te katoeien, kaba e Sunahan e ranga hapiou meien. Ba rongki i tanen e ranga here nei a katuun te hapiou menaien tegoma tatei kato menai e Balam a markato a tutu na omi te katsin katoeien.
<range>
U katuun teka e hererari a man kioun ramun ti rakaraka hakapa, na e here haseri u köasi te hula bahu nena a lomolomo bate hula la pinopinona. Nori e la uaier romana tara makum a kuhil koru te ruruhana nitöana, ti kato hahaloso beraien.
Nori e ranga sesei koru ner u raranga u tutu bate hamamangil reri u katuun u ngilngil na man markato a man omi i peisaren, u katuun ti hagou bus bar u katuun te roron kato homir.
U tson hihatuts teka e roron ranga meraier u katuun egi kukute raien batema tatei karia tara kits kap, kaba nori pouts has te kits kap gono meri a peisa ren a markato a omi i taren. Taraha, a katuun e ron kits silena a saha ka te roron mammam nanen.
Kaba tego atei sileia a katuun e Iesu Kristo a Tsunono i tarara, te lu pouts raiou ra, bara te laba naiera a man markatona i puta. Ga te pilpiloto pouts roien tara markato a omi i taren, ba a nikaka turu katuun teka te omi bala koru lel tala nanou a nikaka taren i manasa.
Ega mala niga balein tegima atei sil mam menaien a maroro a matskö. Ga e omi tala mena te gamon atei sil mena rien a maroro a matskö bate töan tori hasoala lel ner u raranga u göagono ti hala raien.
A markato teka e haröto nena te mana uana u rangan haharuei turu Buku u Göagono te poeiena, “A muki e luana bate nou poutsena u nilua i tanen.” Na u tai e mar ranga uana teka, “A poum e totobu hagogoso nama batena susupa pouts len na tara mömoa.” Te markato has uaier u katuun te habirits sil pouts leneier a man markato a man omi i taren.
A man hahikapien i tar, alia e koloto menagi u hahuoluna u pas teka i tamilimiou. Turu huol hoboto u pas teka alia e torohanan hatakeiegu u hakhakats u niga i tamilimiou bate hatei lel ragi limiou a manka ti atei sil hakapa haseiam limiou.
Alimiou go hakhakats kap naiam u raranga ti rangein u propet u niga i manasa, na u raranga tara Tsunono te lu pouts raiou ra, u ranga ti hala mera lelam u aposol i tamilimiou.
Alimiou go atei mam sileiam a ka teka: tara kapakapana pöata i murimuri, u katuun te kukutier u ngilngil u omi i peisaren e butur romana. Nori e hahakos rariou romana limiou bate ranga ner a Tsunono bate poeier, “Nonei e ranga mamin tega la pouts uamen, ga ime te ka nen, gega la talama. U tamarara i mate hakapa, ga mamanaka e marka noahas uana te ka uaien tara pöata te habuteia e Sunahan a han i puta!”
<range>
Kaba nori ema ngilin hakats hanigari bate atei siler, e Sunahan e kato homi hakapi a han i puta teka te katoeien. E markato uana teka, i manasa koru e Sunahan e ranga tuun ba u kolö e butuna ba u tsiktsiki e butu nama i gusuna u ramun ba nonei e ololo kap nanei u tsiktsiki u ramun. Ba i murinen be Sunahan e ranga lenina ba uolo pan e kato homiena a han i puta.
<range>
Ba turu töa u mar raranga noahas u kolö na u puta e hahaloser a pöata tega kato homi lel meraien u tula. A han i puta na i kolö e hahaloser a pöata te kout mera noi e Sunahan u katuun u omi bate kato hataia ranen.
A man hahikapien i tar, alimiou go hakats kap naiam a ka teka: te tara mena nei a Tsunono a man pöata, e markato uana teka, u töa u lan e antunana turu 1,000 u hiningal, na u 1,000 u hiningal e antunana turu töa u lan.
A Tsunono ema hamokomoko nei tega kato menaien a manka te ranga hamana naien tega katoeien, temar hakats uaier a palair u katuun. E möa. Nonei e hahaloso ranou limiou, taraha nonei ema ngile nei ta töa ta katuun ega taia, kaba e ngilena u katuun hoboto egi habirits ban a man hakats na man markato a man omi i taren.
Kaba u Lan Pan tara Tsunono e songots butu hasingoto tuun nama romana, temar butu hasingoto uana a katuun a kopkop. Nonei turu Lan, u kolö e taia mena romana u gururu u kapan, na manka i kolö e kulupu hakapa riou, na han i puta na mamanaka te kana i tanen e ats hakapa nitöa riou.
Na temar taia tala uana romana a mamanaka tara markato teka, ba limiou te kato hatagala sil talemiou tego niga koru uaiam limiou bate hala nemiou a peisa milimiou tere Sunahan.
Alimiou go hahaloseiam u Lan tere Sunahan bate kato silemiou tega butu boroboro uamen. Nonei u Lan te ats hakapa noua romana u kolö, ba mankana i kolö te ramun mena romana u hiski pan koru.
Kaba ara e hahalosera u kolö na u puta u tsimus te ranga hamanein e Sunahan, a han te ka noua romana a markato a matskö peisa.
Na man hahikapien i tar, tara pöata te hahalose mia limiou nonei u Lan, torohana hatagala sileiam tego gogoso uaia limiou i matana e Sunahan bate katoemiou a markato tara masalohana.
Alimiou go atei sileiam a Tsunono e hahalosena tegi habirits uu katuun i tanen, ba nonei te lupouts ranen. Nonei e hale ii e toularara e Pol u hakhakats u niga ba nonei e mar koloto has ualala iesana i tamilimiou, te markato uanen tara man pas hoboto i tanen. Palaina a man raranga i tanen e ka mena a toukui pan tegi atei sil menaien, na u katuun u tutu na u katuun te hula hakatsir e hatuts hakölo ner a mouna a manka teka, te markato has mena rien a palaina u raranga turu Buku u Göagono. Ba nori te kato homi tsiponer a peisaren.
<range>
Kaba a matsi hahatoulana i tar, alimiou u atei sil hakapeiam a ka teka. Na limiou go haneiam, u katuun u omi e tatei gamo rari limiou a man markato a man tutu ba limiou tema tuol hatagala lel moi turu nihamana i tamilimiou
Kaba limiou u katuun ego tagalaiam bate atei silemiou a Tsunono i tarara e Iesu Kristo te lupouts raioura bate hitaguhuna i tarara. Aragi solo sei nitöa naien i romana na tara mamana pöata i murimuri. U mana. Nonei talasi. Alia e Pita
Alam e koloto silemi u pas teka tego habulungana menami limiou u Rarangana tara Nitöatöa. Nonei e ka mam noahas te habuteia e Sunahan u kolö na u puta. Ba nonei e butun katununa ba lam e tara peisanem a mata mulam me hengo hasim, me hasebele hase mia a limamulam i tanen.
A nitöatöa teka e butu halesalama ba lam e tare men me habulungana namen, na nitöatöa teka e ka nitöana. Nonei a nitöatöa te kagono mei e Tamarara, memi töan butu halesalana i tarara.
Alam e hatei nem a ka tu tari lam na ka tu hengoe nilam bara te hiakaka haniga hobotora, bate ka gono mera e Tamarara na e Iesu Kristo a Pien Tson i tanen.
Alam e koloto menami u raranga teka i tamilimiou bara te tatei sasaala hoboto nitöara.
Nonei u raranga teka tu hengo naia lam tere Iesu ba lam e hatei namen i tamilimiou: e Sunahan nonei u ualesala na e möa koru ta tsi tabubun kuhil tega kaia i tanen.
Na te pei mena reira, ara e ka haniga gono mera e Sunahan bara te tataala tsipon ria turu kuhil, ara e gamo talara na ra ema katoe rei taka tega mana.
Kaba te tataala ria ra turu ualesala noahas i tanen, bara te ka haniga hobotora, ba u rahatsing tere Iesu a Pien Tson i tanen te galus ba nena a man markato a man omi hoboto i tarara.
Na te pei mena reira ara ema ka merei ta markato ta omi, ara e gamoera a peisarara, na u raranga u mana ema ka neia i torirara.
Te ranga hatei na riara a man kato homi i tarara, be Sunahan te töan luba nena a man markato a man omi i tarara bate galus ba has nena a manka man omi hoboto te kana i tarara, taraha nonei e kato hamana nitöa neiena a ka te ranga nanen bate kato hamatskö nitöa nanen.
Te pei mena reira ara ima kato homii, ara e kato here narei, “E Sunahan a katuun a gamogamo.” Ba u raranga i tanen tema ka neia i torirara.
A matsi galapien koru i tar, alia e koloto menagi a man raranga teka i tamilimiou, taraha alia e ngilin taguhu ragou limiou ba limiou tema tatei kato homi mi. Kaba te kato homina a töa katuun, ara e kamera a katuun te matsköna, e Iesu Kristo te ranga bera noura tere Tamarara.
Taraha, e Iesu te sakahis raioura tere Sunahan tara pöata te mateien. Nonei ema kato pepeisa beraira a ka teka. Kaba nonei e kato mei a ka teka tega taguhu meraien u katuun hoboto tara mamana han i puta.
Te hengo hanige riara u raranga tere Sunahan, ara e atei silera ara u katuun hamana i tanen.
Na te poeiena a katuun, “Alia e katuun hamana uagu tere Sunahan,” kaba nonei ema hengoe neien, nonei a katuun a gamogamo na u raranga u mana ema ka neia i torinen.
Kaba a katuun te hengo hanigeiena u raranga tere Sunahan, nonei a katuun te ngil hamana korueiena e Sunahan. Na katuun te ngilin atei sil korueiena tega ka haniga gono menaien e Sunahan, nonei e tatei hengoena u raranga i tanen.
Esi a katuun te poeiena nonei e ka gono mena e Sunahan, a katuun teka ega markato has uu te markato uu e Iesu.
A man hahikapien, alia ema koloto nagi tu raranga tu tsimus i tamilimiou. E möa. Alia e koloto negu u rarangana i manasa tu hengo naiam limiou tara pöata tu hengo mam namia limiou e Iesu. U rarangana i manasa teka nonei u raranga tu hengo hakapa naiam limiou.
Kaba u raranga te koloto mena gilia i tamilimiou e tsimus hasina. Na u katuun i tari te markato uu e Iesu na te markato has uami limiou ba nori te atei siler te mana uana u raranga teka. Taraha, u kuhil e tia hamanasana ba u ualesala hamana te butuna.
A katuun te poeiena nonei e kana turu ualesala, kaba e paköeiena a hahatoulana i tanen, nonei e ka noa hasna turu kuhil.
A katuun te ngil hamana korueiena e toulanen e kana turu ualesala, na nonei e möa ta ka tega kato homieien.
Kaba a katuun te paköeiena a hahatoulana i tanen e kana turu kuhil. Nonei e here nei a katuun te silana tara maroro a kuhil. Na nonei ema atei sile nei ime te la uanen, taraha u kuhil e hasaheiena a matanen.
A matsi galapien alia e koloto uagu i tamilimiou, taraha e Iesu e luba hakapein a man markato a man omi i tamilimiou.
Na lia e koloto uagu i tamilimiou, a pal kapan, taraha alimiou e atei silemiou e Iesu te kaia i mam te habuteia e Sunahan u kolö na u puta. Na lia e koloto uagu i tamilimiou, a pal hitots, taraha alimiou u la salsaluhe hakapeiam e Satan.
Alia e koloto uagu i tamilimiou, a matsi galapien, taraha alimiou e atei silemiou e Tamarara. Na lia e koloto has uagu i tamilimiou, a pal kapan, taraha alimiou e atei silemiou e Iesu e kaia i mam te habuteia e Sunahan u kolö na u puta. Na lia e koloto has uagu i tamilimiou, a pal hitots, taraha alimiou e tagala miou na limiou e pile hakarapoto namiou u raranga tere Sunahan i torimilimiou, na limiou u la salsaluhe hakapeiam e Satan.
Alimiou goma ngilemi a markatona i puta. Na limiou goma ngil hasemi a manka te butu gono mena a markatona i puta. A katuun te ngileiena a markatona i puta ema ngile nei e Tamarara.
Nori u katuun teka te ngileier a markatona i puta: a katuun te matesilena a manka man omi, a katuun te ngil korueiena tega tara menaien a manka man omi, a katuun te saala koruena a peisanen. A man ngilngil hoboton töa teka e butu nama tara markatona i puta. E ma butu nameia tere Tamarara.
A markato na u ngilngil u omina i puta e tia hobotona romana, kaba a katuun te kukuteiena u ngilngil tere Sunahan e töatöa nitöana romana.
A matsi galapien, nonei i romana a kapakapana pöata. Alimiou u hengo noahas neiam tega butu uama romana a ka te korupaköni e Kristo. Na u katuun u parpara te korupakö ner e Kristo i butu hakapa. A ka teka e haröto raneira a pöata i romana a kapakapana pöata.
U katuun teka i laba hakapa raioura, taraha nori ima katuun hamana uai tara hun katuun i tarara. Sanena nori ti katuun uu i tarara, nori sanena e ka haniga gono meraioura. Kaba pöata ti laba raienra, ba u katuun e atei sil taleier nori hoboton töa ema katuun uari tara hun katuun i tarara.
Kaba limiou i lu hakapaneiam u Namnamei u Göagono tere Iesu Kristo, na limiou hoboto e kame miou a niatei.
Alia ema poeiegi alimiou ema atei silemi a manka te manana, ba lia te koloto uagu i tamilimiou. E möa. Alia e koloto uagu i tamilimiou taraha alimiou e atei silemiou a manka te manana, na limiou e atei sil hasemiou e möa ta töa ta ka ta gamo tega tatei butuma tara manka te manana.
Na a katuun te poeiena e Iesu ema Kristo nei te hopö kapiin e Sunahan, nonei a katuun a gamogamo koru. A katuun te tori tsuga nena e Tamarara na e Iesu a Pien Tson i tanen, nonei a katuun teka te korupakö nena e Kristo.
A katuun te tori tsuga nena a Pien Tson tere Sunahan ema katuun uanei tere Tamarara. Kaba a katuun te hatei nena e Iesu nonei a Pien Tson tere Sunahan, nonei e pala uana tere Tamarara.
Alimiou go pile hakarapoto naiam u raranga tu hengo mam naiam limiou. Na te ka noana u raranga tu hengo mam naiam limiou i torimilimiou, ba limiou te ka gono nitöa memou a Pien Tson tere Sunahan, na e Sunahan e Tamarara.
Na nonei a ka te ranga hakapein e Kristo, tego hala rien ra, nonei a nitöatöa te ka nitöana.
Alia e koloto megi a ka teka, taraha a palair u katuun ena mots gamo rariou limiou.
Kaba u Namnamei u Göagono ti lu mameiam limiou tere Kristo, nonei e ka gono mera noulimiou. Na limiou goma tokumi te möa uana ta tson hihatuts i tamilimiou. Taraha, u Namnamei tere Sunahan e hatuts ranei limiou a mamanaka. Na manka te hihatuts nanen e manana. E möa tego gamouaien. Na limiou ego ka nitöa mia tere Kristo temar ranga uu Namnamei tere Sunahan.
A matsi galapien, ka gono nitöa meiam e Kristo. Taraha, a pöata tena la namen romana, aragi tuol hakarapoto bara tema tatei matsingolo roi tena tuol roua ra i matanen.
Na te atei silemia limiou e Iesu nonei a katuun a matskö, ga lö e atei sil talem a katuun te kato hanigana nonei a pien tere Sunahan.
Tara, e Tamarara e Sunahan e ngil koru ranoura, bate ngö raneira a galapien i tanen. Na u mana koru, ara a galapien hamana koru tere Sunahan. U katunura i puta tema pala uari tere Sunahan ema atei sil has rarira, taraha nori ema atei sil haserien.
A man hahikapien, ara a galapien hamanasa tala tere Sunahan. Nonei ema haröto noa raneira tegina markato uu ra romana. Kaba ara e atei silera a ka teka: pöata te butu halesala nama romana e Kristo bara te tare rou a peisanen bate here hase roien.
U katuun hoboto te hahanei siler e Kristo bate sasaalar, nori e markato hagogoso has uaier temar gogoso has uana e Kristo.
U katuun hoboto te kato homir e tori tsuga ner a Lo tere Sunahan, te markato has uana a markato a omi.
Alimiou e atei silemiou e Kristo e butu silema tegomi luba menai a man markato a man omi. Na nonei ema ka menei ta markato ta omi.
A katuun te ka gono mena e Kristo ema tatei kato nitöa nanei a markato a omi. Na katuun te kato nitöa nena a markato a omi ema atei sile neien, na ena mala tara hase neien.
A matsi galapien, te katsin gamo rana limiou ta katuun, alimiou goma hamane mien. A katuun te kato haniga nitöana, nonei a katuun a matskö, te markato has uana e Kristo.
A katuun te kato homi nitöana nonei a pien tere Satan, taraha e Satan e solon kato homi i mam noahas batemi antunana i romana. Na a Pien Tson tere Sunahan e butu silema tegomi kato hatia menaien a toukui tere Satan.
A katuun te pala uana tere Sunahan ema tatei kato homi nei, taraha a nitöatöa tere Sunahan e kana i tanen. Na katuun te tuhanama tere Sunahan ema antunan kato homi nei, taraha nonei a pien i tanen.
A ka teka e haröto nena a katuun te pien uana tere Sunahan na katuun te pala uana tere Satan: a katuun tema kato haniga nei ema pien uanei tere Sunahan. Na katuun tema ngile nei a hahatoulana i tanen ema pala has uanei tere Sunahan.
Nonei u raranga teka tu hengo mam naiam limiou: aragi ngili a tabina katuun.
Ara gima here ii e Kein nonei e pala uu tere Satan, ba nonei e atung hamateiena e toulanen e Ebol. Nonei e atung meien a markato i tanen e omi ba markato tere Ebol te matsköna.
A man munmun toulana, ma asingoto nami tegi pakö merai limiou u katunura i puta.
Kaba ara e atei sil talera ara i laba nema a tou mate me aroho uarima tara nitöatöa. Taraha ara e ngil korueiera a man hahatoulana i tarara, a pal katuun te hamana ria tere Iesu. A katuun tema ngile nei e toulanen e ka noana tara tou mate. Nonei e ka halhal ba nena a nitöatöa tere Sunahan bate here nei a katuun a mate.
A katuun te paköeiena u toulanen e here nei a katuun a hihipuli. Na alimiou e atei silemiou a nitöatöa te ka nitöana ema ka neia tara katuun a hihipuli.
Ara e mar atei sil mena rei u ngilngil hamana teka: e Kristo ema peitsnai a nitöatöa i tanen, ba nonei e mate sil ranoura. Na ara gima peits has nai a nitöatöa i tarara, kaba aragi markato has uu iesana bara te mate sil hasera a man hahatoulana i tarara, a pala te hamana ria tere Iesu.
Kaba a katuun te ka mena a mamanaka bate atei sil hasena e toulanen e moana ta kannou ba nonei tema taatagi naneien, ga ime temar ngil mena neien e Sunahan? Ge möa tala.
A matsi galapien i tar, ara gima ranga tuun nai te ngil merarira u toularara. E möa. Aragi ngil hamana raien bate taguhu raren.
Na te markato tala uarara teka, bara te atei silera ara u katunura turu ranga u mana. Kaba pöata te hakats tuun rara bate poeiera, “Alia e kato homigu,” aragi hakats kapiin a ka teka: e Sunahan e roron taatagi rena u katuun na nonei e atei silena a mamanaka hoboto.
Te markato uarara teka ba torirara te tatei tagolala poutsuna i matana e Sunahan.
A man hahikapien, tema kout raneira a torirara, ba ra tema matoutun tuol roi i matana e Sunahan bate luera a ka te singo sile rara. Taraha, ara e hengo hanigeiera u raranga i tanen bate katoera a manka te kato hasasaale nen.
<range>
Na u raranga tere Sunahan teka: aragi hamanaia tere Iesu Kristo a Pien Tson i tanen ba ra te hiangilngilira, nonei teka u raranga tere Sunahan.
A katuun te kukute hanigeiena u raranga tere Sunahan, nonei e ka gono menou e Sunahan, be Sunahan te ka has noa i tanen. U Namnamei u Göagono te halani e Sunahan, nonei te haröto renara e Sunahan e ka gono mera noura.
A man hahikapien, alimiou goma hengoemi u raranga turu katuun hoboto te poeier nori e ka mer u Namnamei tere Sunahan. Alimiou go tara haniga ramen tego haranga meraien e Sunahan. Taraha, a parpara koru a propet a gamogamo te ka ria tara mamana han hoboto.
Nonei teka temar tara marei menari u Namnamei tere Sunahan: u katuun te poeier e Iesu Kristo e butun Katunuma, e Sunahan te haranga ranen.
Na u katuun te holis ner te butun katuun uama e Iesu, ema Sunahan nei te haranga ranen. A katuun te korupakö nena e Kristo te habutena u mar ranga teka. Alimiou u hengo mam naiam tega butu uu raranga teka, na nonei e butu hakapaia turu katunura i puta.
A man hahikapien i tar, alimiou a galapien tere Sunahan na limiou e tagala bala ramiou u propet u gamogamo teka. Taraha, u Namnamei te kana i tamilimiou e pan bala nena u liliahanei te karia turu katunura i puta tema katuun uari tere Sunahan.
Nori u katunura i puta na u ranga i taren u rarangana i puta, na u katunura i puta e hahengo has uaier i taren.
Kaba ara u katuun tere Sunahan. Na u katuun te atei siler e Sunahan nori e hahengo rima i tarara. Na a katuun tema pien uanei tere Sunahan ema hahengo neia i tarara. Nonei teka temar atei sil menaroira u Namnamei u mana na u namnamei u gamo.
A matsi hahikapien, aragi ngil korui a tana katuun, taraha u ngilngil hamana e la nama tere Sunahan. Na katuun te ngil hamanena a tana katuun e pala uana tere Sunahan, bate atei silena e Sunahan.
A katuun tema ngilenei a tana katuun ema atei sil hasenei e Sunahan, taraha e Sunahan a mouna u ngilngil u mana.
E Sunahan e ngil koru raioura me haröto nena te taatagi koru meraien ra tara pöata te hala namen a töa koru a Pien Tson i tanen i puta. Nonei e la silema tegi lu menai ra a nitöatöa i tanen.
A mouna u ngilngil hamana e mar butu uu teka: ara tima ngil mame ii e Sunahan. E möa. E Sunahan te ngil mam raioura ba nonei e taatagi ranoura me hala nenama a Pien Tson i tanen, tegomi lupouts meraien ra tara man markato a man omi i tarara.
A matsi hahikapien, temar ngil koru meraira e Sunahan, nonei tegi mar ngil koru has menaira a tana katuun.
Emoa ta töa ta katuun tego tara noabi e Sunahan. Kaba te ngil korue rara a tana katuun, be Sunahan te kana i tarara. Ba u ngilngil i tanen te butu haniga nitöa noa i tarara.
Nonei teka temar atei sil menaroira te ka uana e Sunahan i tarara, na te ka has uarara i tanen, taraha nonei e hala raira u Namnamei i tanen.
Na ra i tara hakapa, e Tamarara e hala sile mei a Pien Tson i tanen tegomi haka haniga meraien u katunura i puta. Alam e hatei hamana koru namen.
U katuun te poeier e Iesu a Pien Tson tere Sunahan, nori e pala uaier tere Sunahan na e Sunahan e pala has uana i taren.
Ara e atei sil talera, na e hamanera u ngilngil tere Sunahan i tarara. E Sunahan a mouna u ngilngil hamana. Na u katuun te ngil nitöa raier a palair u katuun e pala uaier tere Sunahan na e Sunahan e pala has uana i taren.
Tema matout reiara romana tara pöata te butuna u kout tere Sunahan, ba ra te atei silerou u ngilngil i tarara e butu haniga nitöana. Taraha, a nikaka i tarara i puta teka e markato has uana tara nikaka tere Iesu.
A katuun te ngil korueiena a tana katuun ema antunan matout nei. Na katuun te ngil korueiena e Sunahan ema matoute neien. Taraha, a katuun te matoutuna e hakats nena a nihahuna. Na katuun te matoutena a tana katuun, u ngilngil i tanen ema tangoho noa nei.
Ara e ngilera e Sunahan, taraha nonei te ngil mam raioura.
Te rangana katuun bate poeiena, “Alia e ngil korueieg e Sunahan,” bate pakörena u toulanen tsi u hahinanen, nonei a katuun a gamogamo. Taraha, a katuun te tarena a man toulanen batema ngil raneien, nonei ema antunan ngil has nanei e Sunahan.
Na u raranga ti lueiara i tanen e kato uana teka: esi a katuun te ngilena e Sunahan ega ngil hasi a man hahatoulana i tanen.
U katuun hoboto te hamaner e Iesu nonei a Mesaia te hopö kapiin e Sunahan, nori a galapien tere Sunahan. Na katuun te ngileiena e Tamarara e Sunahan, nonei e ngil haseiena a pien tere Sunahan.
Ara e atei silera ara e ngil koru raiera a galapien tere Sunahan, tara pöata te ngil hase rara e Sunahan bate kukute hanigeiera u raranga i tanen.
Te ngil korue rara e Sunahan ba ra te kukute hanigeiera u raranga i tanen. Ba u raranga i tanen tema tatei hala raneira ta nitiama
Taraha, a galapien hoboto tere Sunahan e antunan tagala salsaluhe baner a markatona i puta. Na nitagala te tagala salsaluhe ba nena a markatona i puta nonei u nihamana i tarara.
A katuun te hamanena e Iesu nonei a Pien Tson tere Sunahan, nonei lasi a katuun te tagala saluhe banena a markatona i puta.
Nonei a katuun teka e Iesu Kristo, ti baptaise ii u ramun. Na u rahatsing i tanen e oloia tara tou mate i tanen. U ramun na u rahatsing i tanen has e hatei hamana nena nonei e Iesu a Pien Tson tere Sunahan. Nu Namnamei tere Sunahan has e hatei hamana nanen, taraha u Namnamei tere Sunahan e manana bate ranga hamanana.
Nori a topisa i habulungana hobotein u raranga i tanen,
u Namnamei, na u ramun, na u rahatsing i tanen. A topisa ka teka i haniga hoboto.
Ara e roron hamaneiera a ka te hatei ranei ra a katuun. Na ragi hamana hasi a ka te hatei ranei ra e Sunahan, taraha u raranga i tanen e mana koruna. Nonei e hatei nena a Pien Tson i tanen.
A katuun te hamanana tara Pien Tson tere Sunahan e atei haniga silena te mana uana u raranga teka. Kaba a katuun te hahamana nena e Sunahan nonei a katuun te poeiena, “E Sunahan a katuun a gamogamo.” Taraha, nonei e hahamana nena a ka te ranga benei e Sunahan a Pien Tson i tanen.
Na nonei a ka teka te hatei raneira e Sunahan: e Sunahan e hala raira a nitöatöa te ka nitöana, na nitöatöa teka e kana tara Pien Tson i tanen.
A katuun te ka gono mena a Pien Tson tere Sunahan nonei e ka has mena a nitöatöa teka. Na katuun tema ka gono menei a Pien Tson tere Sunahan nonei ema ka has menei a nitöatöa teka.
Alia e koloto menagi a manka teka i tamilimiou u katuun te hamana mia tara Pien Tson tere Sunahan, taraha alia e ngilegu alimiou ego atei haniga sileiam te ka mena milimiou a nitöatöa te ka nitöana.
Ara egima matoute ii e Sunahan, taraha, tara pöata te singo sile riara ta ka i tanen nonei e hengo ranoura.
Ara e atei silera e Sunahan e hengo silena mamanaka te singo sile rara, na nonei e hala nanou a manka te singo sile rara.
Te tare mialö a töa katuun tara pala te hamana ria tere Iesu e kato homina ba limiou te singo silemen tere Sunahan, be Sunahan te hale noien a nitöatöa. Kaba te kato homi koru nen bate laba nena a nitöatöa tere Sunahan, alia ema ranga nagi alimiou ego singo sileiam a katuun teka tere Sunahan.
A mamana markato a omi hoboto e omina. Kaba palaina markato a omi ema tatei luba nanei a katuun a nitöatöa tere Sunahan.
Ara e atei silera a katuun te pien uana tere Sunahan ema tatei kato homi hiton nei, taraha a Pien Tson tere Sunahan e pepeito kap nitöa nanen, na e Satan ema antunan kato homi naneien.
Ara e atei silera ara galapien tere Sunahan na mamana han hoboto i puta e kana tara nipepeito tere Satan.
Ara e atei silera a Pien Tson tere Sunahan e la silema i puta tegomi hala meraien ra a niatei tegi tatei atei sil menai ra e Sunahan hamana. Ara e ka gono mera e Sunahan hamana na e Iesu Kristo a Pien Tson i tanen. Nonei a Sunahan hamana teka, na a katuun te pala uana tara Pien Tson i tanen e ka mena a nitöatöa te ka nitöana.
A matsi galapien i tar, alimiou ego ka halehana ba naiam a man got gamogamo. Alia e Jon
Alia e Jon, a tson a kapan i tamilimiou. Alia e koloto menagi u pas teka i tamölö a tahol te hopö kapiin e Sunahan na galapien has i tamölö. Alia na u katuun hoboto te atei silem u hihatuts u mana, e ngil hamana koru ramou limiou, taraha u raranga u mana e ka nitöana i torirara.
<range>
E Sunahan e Tamarara na e Iesu Kristo a Pien Tson i tanen, turu ngilngil na tara nimana i tanen, e tatei taatagi rariou ra bate taguhu rariou ra bate hala rari ra a masalohana.
Alia e sasaala koru megu te sabe mena gilia, te kukute menari a palair a galapien i tamölö u raranga u mana te hatei raira e Tamarara e Sunahan.
Kaba lia ema koloto menagi tu raranga tu tsimus i tamölö. E möa. Alia e koloto negu u raranga ti lu mamira te poeiena, ara a hun katuun tere Iesu egi hiangilngil.
Tegi ngil korueia ra e Sunahan, bara te hengo haniga hasera u raranga i tanen. Na u raranga i tanen i hatei mam noahasin tegi hiangilngil uu ra.
A para a katuun a gamogamo te hula la ria tara mamana han, bate holis ner te butun katuun hamana uu e Iesu Kristo. Na katuun te omiena e Kristo e markato has uana teka, nonei a katuun gamogamo.
Alimiou go haneiam, ma hapolase mi a manka man niga ti kui hatagala sili ra. Alimiou go kato nitöa sileiam tego lu mena milimiou a manka man niga te hopö kap berai limiou e Sunahan.
A katuun te poeiena u hihatuts tere Kristo ema antuna neia turu ngilngil i tanen bate kato silena u tana u hihatuts, e Sunahan ema ka neia tara katuun teka. Kaba a katuun te kukute nitöanena u hihatuts tere Kristo nonei e ka uana tere Tamarara na Pien Tson i tanen.
Temi hihatuts nena ta katuun u raranga tema matskö neia turu hihatuts tere Kristo, ba limiou tema tatei lu mena mien i luma i tamilimiou, batema tatei ranga hatami has mia i tanen.
Na te ranga hatami tala moua limiou i tanen, e here talenei alimiou e taguhe men tara toukui a omi te katoe nen.
Alia e ngilin hatei gilö u raranga u parpara, kaba alia e raman koloto nagien turu pas. Alia e ngilin na taregu a matamölö bate hiararanga gono megou lö, bara te töan sasaala nitöara.
A galapien tere toulamölö, te hopö kapiin e Sunahan, e hala neruma u rarangan haniga taren i tamölö. Alia e Jon
Alia e Jon, a tson a kapan i tamölö e hala menagi u pas teka i tamölö o Gaius a katuun te ngil korue gulia.
A hahikapien i tar, alia e singo silegu tego ka haniga uu lö, bu tuenrei i tamölö te ka haniga here hase nei u namnamei i tamölö.
Alia u sasaala koru mei temi butu uu a man hahatoulana i tarara te hamana ria tere Iesu, bate hatei rilia te kukute haniga mena milö u raranga u mana.
Pöata te hengo nagia lia a galapien i tar e kukute hanigeier u raranga u mana, ba lia te sasaala korugu. U bulungana teka e pan saluhe ba nitöa nena a manka hoboto te tatei kato hasasaale noulia.
A hahikapien i tar, alö e kato haniga korum te taguhu mera milö a man hahatoulana i tarara, tema atei sil rami lö.
Nori i ranga hatei rai u kristen te roron gono hoboto ria teka te ngil mera milö a man hahatoulana i tarara bate taguhu ramen. Na lö go taguhu raien tara nilala i taren, taraha nori e kui beier e Sunahan.
Nori e tataala lamer a toukui tere Sunahan, kaba nori ema ngileri tegi lu menaien ta ka turu katuun te hahamanar.
Aragi taguhir u mar katuun teka, bara te kui hoboto silera tegi hatagala menaira u raranga u mana.
Alia u koloto hakapa menai u pas turu kristen te ka ria tara pala i tamölö. Kaba e Diotrepis, nonei e ngilin haka mam nena a peisanen ba nonei tema tara marei nei lia na nitsunono i tar. Nonei te ngilin tsunono panina.
Na pöata temi tuku goua lia i tamilimiou ba lia te hatei nagou a man markato te katoe nen. Te tuts sil mera neien lam, na tema lu mera neien a man hahatoulana i tarara i tanen, na te hapiou has mena neien tegi lu meraien a palair u katuun. Na te tsuga mera neien u katuun te hamana ria tere Iesu.
A hahikapien i tar, alö goma kukute ii a markato a omi. E möa. Alö go kukutie a markato a niga. A katuun te kato haniga nitöana, e pala uana tere Sunahan. Na katuun te kato homi nitöana ema katuun uanei tere Sunahan.
A mamana katuun hoboto e hanigeiena e Demitrias. Nonei a katununa turu raranga u mana. Alam e haniga hase men, na lö e atei silem u raranga i tamulam e manana.
Alia u katsin koloto naia u raranga u parpara koru turu pas i tamölö, kaba alia e raman koloto tuun negu u kaan koloto.
Taraha, alia ena ngilin tara boroboro na goulö, ba ra te hiararanga hobotora.
A masalohana e tatei ka gono menou lö. A man hahikapien i tarara e hala ner u rangan haniga i tamölö. Alö go halan u rangan haniga i tar tara man tötöa man hahikapien hoboto i tar te ka gono merioulö. Alia e Jon
Alia e Jut, a katunun kui tere Iesu Kristo, e toular e Jemis. Alia e koloto menagi u pas teka i tamilimiou, u katuun te ngöri e Sunahan. E Sunahan e Tamarara e ngil koru ranou limiou, na e Iesu Kristo te taratara kap ranou limiou.
E Sunahan e tatei taatagi nitöa ranou limiou bate hala ranei limiou a masalohana, na markato te ngil menari a taina katuun ega tagala nitöaia tara nikaka i tamilimiou.
A matsi hahikapien, alia e ngilin koloto menagi u pas i tamilimiou bate hatei ragi limiou ime temar lu pouts meraira e Sunahan. Kaba lia e hakats koru negu tego koloto uu lia i tamilimiou bate hatei hatagala ragi limiou tego pile kap hatagala mena milimiou u nihamana i tamilimiou ti hapilepile kap mam burai u katuun tere Kristo. E Sunahan e hala raira a markato turu nihamana na ema antunan palis menarien.
Taraha, a palair u katuun u omi i mous ma i gusu milimiou. U mar katuun teka i tus merai turu mar nihahuna te ka noua turu kout tere Sunahan, ba nori tena tia riou, ti mar ranga uu propet tere Sunahan. Nori e roron paliseier u raranga u niga tere Sunahan bate katoerien u rarangana tara markato a omi. U katuun teka e roron tori tsuga naier a töa puku a Tsunono i tarara, e Iesu Kristo.
Alimiou u atei sil hakapeiam a manka te katoi a Tsunono i manasa, kaba alia e ngilin hatei lel ragien limiou. E Sunahan e taguhir u katunur i Israel me luba rena men turu tsiktsiki i Itsip. Kaba i murinen nonei e kato hamatir u katuun ti hahamanaia i gusuren.
Na u angelo tima tuol ia iahana nipepeito te halarien e Sunahan, ba nori te hipus ba ner a han i taren i Kolö, e Sunahan e kits kap raien a man tsien, be haka ranen tara makum a kuhil koru e antunana turu lanin hahuna pan.
Alimiou e atei sil hase miou a taun i Sodom na i Gomora na palair u taun has i rehiren. U katuun ti kaia tara man han teka i kato hohomi koru mei a peisaren ti hiakaka gono pouts u a pal tson na touhaliou has. Na ka teka e haröto nena ime temar hahuna mera neien romana, u katuun u omi turu tula te kulupu nitöana.
Kaba u katuun u omi teka e markato noahas uaier iesana. Nori e kato homi pouts haser a peisaren na e tori tsuga has raier u katuun pan. Nori e ranga homi rer a pal kapanira i Kolö, taraha nori e kukutier a markato temar sinasoho uaren.
Kaba e angelo Maikol, a tsunono pan turu angelo, ema mar ranga homi uai teka. Pöata ti hiararanga sileien u tuenrei tere Mosis, e Maikol ema ranga homi nai e Satan. Nonei e ranga meien me poeiena, “A Tsunono peisa te hapiou na noulö.”
Kaba u katuun teka e ranga hohomi ner a mamanaka tema atei silerien. Nori e kukute laser temar ngil uana u tuenrei i taren, te kato has uaier u poum na u muki. Nori e markato las uaier teka, na markato i taren e kato homi nitöa ranen.
Nori e lue riou romana a nihahuna pan. Taraha, nori e markato homi uaier te kato uu e Kein i manasa. Nori e kato homir na e kui hatagala siler a moni, te kato has uu e Balam. Nori e hipus naier e Sunahan, te markato has uu e Kora. Ba nori te mate has riou romana.
U katuun teka e kato homi here rari limiou, a ka a korkoriana te kato homiena u hasobö. Pöata te gono hoboto sile mia limiou a kannou bate haröto has nemiou te hiangilngil uami limiou, nori emi nou gono has mera riou limiou. Ba nori te hirata pinopinor bate hakats peisa has ner a peisaren. Nori e here rari u köasi u ruruhana te möa ta langits te söata ba nena a lomolomo. U köasi teka ema taguhe nei a manka ni puta, na u katuun has teka e mastein hihatutsur. Kaba nori e here haseri a ruei tema mala huari tara pöatan hua na tara mamana pöata. U ruei tema mala hua nei e kaho ba ner, bate lango nitöana. Na u katuun has teka ema habuteri ta markato tega taguhir u katuun.
A lomolomo e kato haposeiena u tasi bate habutena u puei u korkoriana. Na e markato has uana iesana turu katuun teka tema antunan hamouseri a markato a korkoriana i taren. A tapisu e roron tiana turu kuhil i lehana. Te kato has uaier u tson hihatuts u gamogamo teka. Nori e la hamatskö uaier romana tara nihahuna tere Sunahan tema tatei kapa nei.
E Inok a hatohitina a katuun tara hun katuun tere Adam. E Inok e katoi u rangan propet me hatei mam nena u mar katuun u omi teka me poeiena, “Hengo iam. A Tsunono e la menama romana a parpara koru a angelo a göagono i tanen tegomi ona merien u katuun hoboto. Nonei emi kout rena romana u katuun hoboto te sigaler e Sunahan bate haröto nena te omi uaren, taraha nori e omier e Sunahan bate roron kato homir bate ranga hohomi naren.”
<range>
U katuun teka e roron ranga homi ner a nikaka i taren bate mamala sasaalari. Nori e kukutier u ngilngil u omi i taren. Nori e ranga sesei ner a peisaren na nori e angoso raier u katuun tegi lube meraien ta ka.
Kaba a mats hahikapien koru i tar, alimiou go hakats pouts naiam u raranga turu aposol tere Iesu Kristo a Tsunono i tarara.
Nori i hatei mam raiou limiou me poeier, “Tara kapakapana pöata, u katuun e sigale riou romana a markato tere Sunahan bate katoe riou a manka man omi te ngilin kato naren.”
Nori u mar katuun teka te habuter a niomi i gusumilimiou, bu katuun te hia raharahar. Nori a pal katunura i puta, na ema ka meri u Namnamei tere Sunahan.
Kaba limiou, a matsi hahikapien i tar, e möa koru tego markato uaiam limiou te kato uaier u katuun teka. Alimiou go kato hatagala nitöa naiam u nihamana i tamilimiou bate hamana hanige miou u hihatuts tere Sunahan te kato hamatskö ranoura. Alimiou go singo nitöa uaiam tere Sunahan, bate singo memiou a nitagala turu Namnamei u Göagono.
Alimiou go mar kaka haniga uaiam te haniga uana e Sunahan, ba nonei te haröto noahas ranoui limiou u ngilngil i tanen. Ba limiou te hamana sil hase miou a pöata te taatagi koru ranouara e Iesu Kristo a Tsunono i tarara bate hala ranoira a nitöatöa te ka nitöana.
Alimiou go taatagi sil raiam u katuun te hula hakatsir.
Ba limiou te luba has ramiou a palai te ka ria tara maroro tara nihahuna tere Sunahan, bate markato mera mien temar lu menari a tsi ruei te lu hatalis ba nari u tula. Na limiou go taatagi sil raiam a palai bate omie miou a markato a omi i taren. Alimiou go matout haseiam u hasobö u korkoriana i taren.
Alimiou go soloseiam e Sunahan, taraha nonei a Tsunono Pan te antunan luba ranei limiou a man markato a man omi bate haka ranoua limiou i rehinen. Ba limiou te möa lel mou ta ka ta omi i tamilimiou, bate töan sasaala nitöa mou.
Soloseiam e Sunahan a töa puku. Nonei te lu pouts meraira i tanen, taraha e Iesu Kristo a Tsunono i tarara e mate sil raioura. U katuun egi atei sil e Sunahan a Tsunono Pan, na Nitsunono i tanen e pan saluhena tara mamanaka, tara tantania, na i romana, na tara mamana pöata i murimuri. U mana. Alia e Jut
U hiharöto tere Iesu Kristo. E Sunahan e haleien a manka teka ega haröto raien u katunun kui i tanen a manka tena butu nou romana. E Kristo e hala mena mei a angelo i tanen i tar, alia e Jon a tsonun kui i tanen, me haröte nei lia a manka teka.
Alia e hatei negu a manka hoboto tu tari lia, u raranga tere Sunahan na tere Iesu Kristo.
A katuun te ritena u raranga teka na u katuun has te hengoer a manka ti koloto naia turu rangan propet teka bate kukutie ren, egi sasaala. E hatei nena a manka te butu nou, na pöata e sukusuku nama te butu hamana noua a manka teka.
A matsi hahatoulana i tar tara tohit a hun katuun tere Kristo te ka ria tara provins i Eisia, alia e Jon. A masalohana na nitaatagi e la nama tere Sunahan na turu tohit u namnamei na tere Iesu Kristo e tatei kana i tamilimiou. E Sunahan e kana, na e ka mam has, na ena la has nama romana. U tohit u namnamei e ka ria i mam turu gumgum u göagono tere Sunahan. E Iesu Kristo e hatei hamatskö nena a manka tere Sunahan. Nonei koru a katuun tutuun te takei poutsia tara tou mate, na nonei te pan rena u tsunono te ka ria i puta. Nonei e ngil ranoura na tara tou mate i tanen nonei e luban a man markato a man omi i tarara.
<range>
E Iesu e kato raira u pris na u tsunono tegi taguhi e Tamanen e Sunahan. Solo sei nitöa naiam a solonen. A nitagala i tanen e tatei ka nitöana romana. U mana.
Taraiam! Nonei e la gono me nama u köasi. U katuun hoboto e tare rouen, na u katuun has ti sakeien u saka. A man hun katuun hobotora i puta e hakats narouen bate tonur. Aa, u mana.
E Sunahan a Tsunono e poeiena, “Alia a Hahatania na Nikapakapa. Na lia u ka mam noahas, na lia e kagu, na lia ena ka noahas gou i murimuri. Nonei Alia te solon tagala saluhe negu a mamanaka.”
Alia e Jon, a hahatoulana i tamilimiou turu katuun te hamana ria tere Iesu. Alia e sagoho hasegu a kamits te sagohe milimiou, ba ra te pile hakarapoto ria tara Nipepeito tere Iesu. Alia i kitse iou mena hake ria tara tolo te ngöeri i Patmos, tu hihatuts naia lia u raranga tere Sunahan na manka a man mana te harötein e Iesu.
Turu lan tara Tsunono, u Namnamei tere Sunahan e kaia i tar ba lia e hengoegu u töa u raranga pan i murir te here ii a tuhil.
Ba nonei e poeiena, “A manka te röte mou lö alö go koloto naien turu pepa, ba lö te hala mena mien tara tohit a hun katuun tere Kristo te ka ria i Epesis na i Smeena na i Pegamum na i Taiataira na i Saadis na i Piladelpia na i Laodisia.”
Ba lia e habirits silegu tego tara menai lia esi te ranga uama i tar. Ba lia te tara tsiponegu u tohit u lam ti kuie ii a goul.
Na i gusuren alia u tari a töa ka e here ii, nonei te butun Katunuma. Nonei e kamei u hasobö u ngahangaha i tanen e noaia i pitpitana mounen, na a lete a goul e hahisi a lumlumanen.
U hulu i bakunen e hiaka koru. Na matanen e here ii u tula te kulupuna.
Na pitapitana mounen e here ii a bras a niga ti turun hagogoso korui. Na u raranga i tanen e ling here ii te posa hikatei uana u tasi bate osana tara pöata turu hahalou.
Tara pal matou i tanen nonei e pilein a tohit a pitopito. Na u töa u kilatan hiatatung te nou hihapala e lakasama i rungunen. Na matanen e here ii a pitala te piri hatagala koruna tara söasa.
Pöata tu tareien lia, ba lia e tuhopö nena i mounen me heregi a katuun a mate. Kaba nonei e hatakopeia a pal matou i tanen i tar me poeiena, “Möa tu matout. Alia a Hahatania na Nikapakapa.
Na lia te töatöagu. Alia u mate, kaba lö go tara! Alia u töatöa poutsuma na lia e töatöa nitöa gou tara mamana pöata. Na lia te pan saluhe ba negu a tou mate na te tsunono negu a han turu mate.
Koloto talein a manka te tare mölö, a manka te kana, na manka te butu moto nou.
Na nonei teka temar mouna uana a tohit a pitopito te tare mula lö tara pal matou i limar, na temar mouna has uana u tohit u lam u goul: na tohit a pitopito nori u tson pepeito kap tara tohit a hun katuun tere Kristo, na u tohit u lam nori a tohit a hun katuun teka.”
A katuun tu tari lia e pei hasi i tar, “Alö go koloto menai u raranga teka tara angelo tara hun katuun tere Kristo te ka ria i Epesis: “U ranga teka nonei u raranga tara katuun te pile nena a tohit a pitopito turu ualima u pal matou i tanen, na te hula hahis hasna i gusuna u tohit u lam goul.
Alia e atei silegu a manka te katoe milimiou. Alimiou e roron kui hahalongolo tuun las miou batema hapolase mi a nikukui a niga i tamilimiou. Alia e atei sil hasegu alimiou ema ngil koru rami u katuun u omi. Alimiou u torohana hakapa raiam u katuun te poeier nori u aposol kaba nori ema aposol hamanari, ba limiou te sabe tale miou nori e gamor.
Alia e atei sil hasegu alimiou e sagohe miou a kamits bate tuol hakakamoto sile miou te hamana uamia limiou i tar. Kaba limiou e tagala sil noa hase moulia batema karous mi.
Kaba a töa ka te omina: alimiou ema mar ngil mena milia tu mar ngil mam mena milimiou alia.
Hakats kap tala naiam a markato a nigana i manasa tu rus ba naiam limiou. Paliseiam a man markato a man omi i tamilimiou bate markato haniga pouts uamiou tu kato uaiam limiou i manasa. Te möa nen, alia e la guma romana batemi luba ragi limiou u lam tara makum i tanen.
Kaba a töa ka te nigana: alimiou e omie miou a markato tara pala tere Nikolas, te omi hase gulia.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo. “Na tara katuun te tagala saluhena, alia e haniga negou tego na nouaien turu rueina tara nitöatöa, te kana iahana kui tere Sunahan.”
Ba nonei a katuun e ranga lenina me poeiena, “Alö go koloto menai u raranga teka tara angelo tara hun katuun tere Kristo te ka ria i Smeena: “U raranga teka u raranga tara katuun te ngöeri a Hahatania na ni Kapakapa, te mate me töatöa poutsuna.
Alia e atei silegu a torimilimiou e tiamana, na limiou ema ka bala memi ta ka. Kaba limiou e ka noa has memiou a mamanaka. Alia e atei sil hasegu a palair u katuun e tuts sil rariou limiou. Ba nori te poeier nori u Jiu, kaba e möa. Nori u katuun tere Satan!
Möa tu matouteiam a nikamits na u tori tiama te sagohe mou limiou. Hengoiam. E Satan ena haka ranoua limiou tara karabus ba limiou te torohana rariou. A niomi teka e antunana romana turu maloto u lan. Kaba limiou go tagala sil noa hase moulia, antunana tara pöata te atung hamate rarouen limiou, ba lia te hala ragoui limiou a nitöatöa hamana.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo. “A hahuoluna a tou mate ema antunan kato homie noi a katuun te tagala saluhena.”
Nonei a katuun e pei hasi, “Alö go koloto menai u raranga teka tara angelo tara hun katuun tere Kristo te ka ria i Pegamum: “U raranga teka nonei u ranga tara katuun te ka mena u kilatan hiatatung te nou hihapalana.
Alia e atei silegu a han te ka mia limiou, a han te ka hasina u gumgumun tsunono tere Satan. E Antipas e hihatuts haniga beiou lia tara han teka, ba nori e atung hamatie ren. Kaba limiou uma hapolase mi lia. Alimiou e hamana noa hase moulia.
“Kaba limiou e kato noahase miou a palaina manka tema niga nei: a palair u katuun te ka ria i tamilimiou e kukuteier u hihatuts tere Balam. Nonei a katuun te hatutsi e Belek ime tegi markato homi uu katunura i Israel. Ba nori e noueier a kannou ti haats ba naia turu kesa me kukuteier a markato te tsikolo uaier.
Na palair u katuun i gusumilimiou e kukuteier u hihatuts u omi tara pala tere Nikolas.
Alimiou go tori tsuga naiam a manka teka. Te möa nen, alia ena la hasesei guma romana i tamilimiou ba lia te atung ragien u raranga i tar te here nei u kilatan hiatatung.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo. “A katuun te tagala saluhena, alia e hale goien a palaina a kannou te ngöeri u Mana ti hamousi. Na lia e hala hase goien a hatu a hiaka ti koloto naia a solo a tsimus i tanen. Nonei puku lahas a töa te atei sile nou a solo teka.”
Na nonei a katuun tu tari lia e pei hasi, “Alö go koloto menai u raranga teka tara angelo tara hun katuun tere Kristo te ka ria i Taiataira: “Nonei u raranga teka tara Pien Tson tere Sunahan, a matanen te here nei u tula te kulupuna, na pitapitana mounen te kankanaha here nei a bras ti turun hagogosi.
Alia e atei silegu a manka te katoe milimiou, na te ngil mera milimiou u katuun, na te hamana noahas mena milimiou alia. Alia e atei sil hasegu alimiou e taguhu ramiou a palair u katuun batema hapolase mi te kukute mena milimiou alia. Na manka te katoe milimiou i romana e niga bala nena a manka tu kato mameiam limiou.
“Kaba a töa ka tema niganei: alimiou ema hapiou nami e Jesebel, a tahol te ngöe nei a peisanen a propet. Nonei e hatuts rena u katuun i tar bate las ranen, ba nori te noueier a kannou te haats ba naria turu kesa, bate kukuteier a markato te tsikolo uaier.
Alia u haleien a pöata tego palis ba menaien a markato a omi i tanen, kaba nonei e rama.
Bora, alia e kato hakamitse goien na u katuun te soho gono meranouen, alia e hala ragoien a kamits pan tegima laba menaien a man markato a man omi i taren.
Alia e atung hamate has ragou u katuun te kukutier a tahol teka. Ba u katuun hoboto te lotu ria tara solona e Kristo te atei sile riou alia e tara bubutegu a bakuna a katuun na i torinen has. Ba lia te hala ragi limiou romana a man tötöa u hamatana e popona tara manka tu katoeiam limiou.
“Kaba a palai i tamilimiou te karia i Taiataira tema kukutiemi u hihatuts u omi teka. Alimiou tuma hihatuts nami a ka te ngöe rien a mouna u hihatuts tere Satan. I tamilimiou alia e mar ranga uagu teka, alia ema hapona lele goi tu hakats tu tiama i tamilimiou.
Kaba alimiou go pile hakarapoto naiam u nihamana na markato a niga te ka memi limiou e antunana tena kopis pouts guma lia romana.
“A katuun te tagala saluhena bate hengo haniga nitöa nena u raranga i tar e antunana te kapana a pöata i tanen, alia e hale goien a mar nitsunono tu lue malia tere Tamar. Alia e hala hase goien a nitsunono tego tsunono hatagala hoboto menaien a man han i puta bate here noua a aien te buteiena a tabeli,
<range>
Ba lia te hala hase goien a pitopito te ngöeri a tounlan.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo.”
Nonei a katuun e ranga lel me poeiena, “Alö go koloto menai u raranga teka tara angelo tara hun katuun tere Kristo te ka ria i Saadis: “U ranga teka nonei u raranga tara katuun te ka mena u tohit u namnamei tere Sunahan na tohit a pitopito. “Alia e atei silegu a manka te katoe milimiou. Na lia e atei sil hasegu alimiou e hererami u katuun u mate, noahasina te pei menari u katuun, alimiou e töatöa miou.
Kalataiam, bate kato hatagale miou a tsi pala te ka noana te katsin mate patuna. Alia u sabe a manka tu katoeiam limiou ema antuna neia turu ngilngil tere Sunahan.
Hakats kap tala naiam a manka ti hatuts rai limiou na u raranga tu hengoe iam limiou. Kukute iam bate tori tsuga namiou a man markato a man omi i tamilimiou. Esi tema tagule nou ii, alia ena la hasingoto here guma romana a kopkop ba limiou tema atei sile moi a saha mar pöata tena la guma lia romana.
“Kaba palair a mats katuun i tamilimiou i Saadis ema kato homiri. Nori e la gono meriou romana lia na nori ena haseier romana u hasobö u hiaka u gogoso koru. Taraha, nori e roron kato hanigar.
Te tagala saluhe moalö, alö ena hasei hase mou u hasobö u hiaka temar hasei uaren. Alia ema antunan busa ba nagoi a solomölö turu bukuna tara nitöatöa. Alia ena hatei nagou a solomölö tere Tamar na u angelo u göagono i tanen.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo.”
Na nonei a katuun tu tari lia e pei hasi, “Alö go koloto menai u raranga teka tara angelo tara hun katuun tere Kristo te ka ria i Piladelpia: “U ranga teka nonei u raranga tara katuun te göagonona na te manana na te pile nena a nitsunono tere Devit. A ka te kalate nen, e möa tegi tatei hapili menaien. Na ka te hapilie nen, e möa tegi tatei kalata menaien.
“Alia e atei silegu a manka te katoe milimiou. Tara! Alia e kalata be ragulei limiou a tamana, e möa ta katuun tega antunan hapilie ien. Alia e atei silegu alimiou e ka memiou a tsi tabubun nitagala tuun, kaba limiou e kukute noa hase miou u hihatuts i tar na limiou ema holis nami a solor.
Na pal katuun tere Satan te gamor bate poeier nori u Jiu kaba ema Jiu ri, alia e kato ragoien, ba nori tena hatukun roua i matamilimiou bate tara marei riou alia e ngil koru ragou limiou.
“A pöata a omi e butu noua romana tara man han hoboto i puta, ba nonei te torohana rena romana u katuun hoboto. Kaba lia e hatongo kap romana ragou limiou tara niomi teka. Taraha? Alimiou e roron hengoe miou u raranga i tar bate tuol hakarapoto namiou te omi merari limiou u katuun.
Alia e la boroboro guma romana, pile hakarapoto naiam a manka te ka memi limiou. U katuun u omi e namots luba rari limiou a manka a man niga te ngilin hala nena e Sunahan.
A katuun te tagala saluhena, alia e kato here nagou ien a tuul pan iahana Luman Lotu Pan tere Sunahan. Nonei ema antunan laba nanou ii a makum a niga teka. Na lia e koloto nagoua i tanen a solo tere Sunahan na solona taun tere Sunahan, a Jerusalem a tsimus te koul nama romana i Kolö tere Sunahan. Na lia e koloto has nagia romana a solo a tsimus i tar i tanen.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo.”
Nonei a katuun e hakapi u ranga me poeiena, “Alö go koloto menai u raranga teka tara angelo tara hun katuun tere Kristo te ka ria i Laodisia: “U ranga teka nonei u raranga tara katuun te ngöeri ‘U Mana,’ nonei te haröto hamana nena u raranga tere Sunahan. Na nonei a mouna a mamanaka hoboto te habuti e Sunahan.
“Alia e atei silegu a manka te katoe milimiou, alimiou ema hiski mi na ema bout mi. Alia e ngilegu alimiou go bout iam tsi alimiou go hiski iam.
Kaba, alimiou e heremi u ramun u hiski na u bout te hisohalina. Alimiou ema boutmi na limiou ema hiski hasmi. Ba lia te kahus ba ragou limiou.
Taraha, alimiou e pei miou, ‘Alam u katunun moni. Alam e ka mem a moni e gono batema ngil lenemi ta taina ta ka.’ Kaba alimiou ema atei silemi alimiou e heremi u katuun te möa korur ta ka. Na limiou e here hasemi a katuun te matakiouna na te belosona. Alimiou u haromana koru lasi.
Alia e ranga koru mera goulimiou, alimiou go hole mia ta goul i tar, a goul ti hagogoseia turu tula, ba limiou te töan ka memou a manka man niga hamana. Hol hase iam tu hasobö tu hiaka bate hasei kap nami u beloso i tamilimiou. Ba limiou te hol hase miou tu meresin i tar bate hake mien i matamilimiou, ba limiou te töan tara pouts mou.
Te kato homi roua u katuun te ngil regu lia, alia e hapiou ragouen bate hamatskö ragouen. Alimiou go ngil hatagale iam a Tsunono bate tori tsuga namiou a markato a omi.
“Hengoiam! Alia e tuol gia tara tamana bate porporokogu. Te hengo marei noa a katuun a mar ranga i tar bate kalatena a tamana, ba lia e tasu gou ba lam tena nou hobotom.
A katuun te tagala saluhena, alia e haniga nagou tegona gum gono menaien lia turu gumgum u göagono i tar. Taraha, alia u tagala saluhe koru ba lia ena gum gono megu e Tamar turu gumgum u göagono i tanen.
“Esi te ka mena u talinga ega hengo haniga korui a ka te hatei nena u Namnamei tere Sunahan tara man hun katuun tere Kristo.”
I murina a ka teka, balia e tara uagu i Kolö me taregu a tamana e kalata. Ba u rung te ranga mam uama i tar e here ii a tuhil me poeiena, “Sei uama iasa teka, balia te hatare goi lö a manka tega butu moto iou.”
Na nonei tara tsi pöata puku has u Namnamei tere Sunahan e kaia i tar. Ba lia e taregu u töa u gumgum u göagono i Kolö na e Sunahan te gum ia i tanen.
Nonei e alesala here ii a man hatu a man niga koru te ngö rari u tsaspa na u konilian. Na töa bötou, te tara here ii a hatu a bibil te ngöeri a emeral, e hahisi u gumgum u göagono.
Na u huol u maloto na u tohats u gumgum u göagono i gum hahisi u gumgum u göagono tere Sunahan, na u huol u maloto na tohats tara pal kapan i gum ia tara man gumgum teka. U hasobö i taren e hiaka na nori i ka has mei u hatan tsunono u goul i bakuren.
U kanaha e butuma turu gumgum u göagono tere Sunahan, na u gururu na man tana manka e olongo hasima. Na u tohit u bito i kulupuia i matana u gumgum u göagono. Nori u tohit u namnamei tere Sunahan.
I matana u gumgum u göagono e ka hasmei a ka te tara here ii u tasi bate here nei u galas u tara bubutu. Na tohats a ka a töatöa te ka mei u mata u parpara i mam na i murimuri e hahis hasi u gumgum u Göagono.
A töa ka a töatöa e tara here ii a laion. A hahuol e tara here ii a tunan bulmakau. A hatopisa a matanen e tara here ii a katuun. Na hatohats e tara here ii a manu te tapana.
A tohats hoboto a ka a töatöa teka i ka mei a man tönomo a man pakapaka, na nori i saputu has mei u mata i tuenrei ren na iahana u pakapaka has. Tara lan na bong nori e hets nitöar bate mar hets uaier teka: “Göagono, göagono, göagono Nonei a Tsunono e Sunahan te Tagala Koruna. Nonei e ka mam, na nonei e kana, Na nonei ena la has nama romana.”
Ba te roron solosei ria nori a tohats a ka a töatöa teka e Sunahan bate hapane ren na e haniga has uaier i tanen, nonei te gum na turu gumgum u göagono, nonei te töatöa nitöana.
Tara mamana pöata ti markato uaien teka, ba u huol u maloto na tohats a tsunono te hopöe ria a peisaren i puta i matana e Sunahan te töatöa nitöana ba nori te hatsunone ren. Nori i lapo naia u hatan tsunono i taren i matana u gumgum u göagono bate poeier, “O Tsunono i tamulam, O Sunahan, E matsköna tego ka menai lö a solo pan na nikapan na nitagala. Taraha? Alö tu habuti a mamanaka hoboto. Turu ngilngil i tamölö ti butu silaien bate kar.”
<range>
Ba lia e Jon e tareiegu u lima u pal matou tere Sunahan e pilein a pits pepa te gum ien turu gumgum u göagono. Nonei a pits pepa teka i koloto hihapalein, na i harokoto kap nai u tohit u kaan harokotokap.
Ba lia e taregu a töa a angelo a tagala koru e ranga hapan me poeiena, “Esi te ka mena a nitsunono te antunan lukapa nena u kaan harokotokap bate palatena a pits pepa teka?”
Kaba e möa ta töana i Kolö na tara han i puta na tara han turu mate tega antunan palati a pits pepa bate tarana iahanen.
Ba lia e tabe hapan megu e möa ta katuun tega ka mei a nitsunono tega palata menai a pits pepa teka bate röte nen.
Ba töa a tsunono e poeiena i tar, “Möa tu tabe. Tara! A katuun te ngöeri a Laion tara hun katuun tere Juda, a Hatutubunei tere Devit e tusaluhe hakapa. Nonei te antunan lukapa nena a tohit a kaan harokotokap bate palatena a pits pepa!”
Ba lia e taregu a töa Tunan Sipsip. Nonei e tuol ia i gusur a tohats a ka a töatöa na u tsunono i rehina u gumgum u göagono. A Tunan Sipsip e tara here ii atung hamati me töatöa poutsuna. Nonei e ka mei a tohit a kii na u tohit u mata te haharuein u tohit u namnamei tere Sunahan te hala menai e Sunahan tara mamana han hoboto i puta.
Ba nonei ena luena a pits pepa turu lima u pal matou tere Sunahan te gum ien turu gumgum u göagono.
Pöata te lu hakapeien a pits pepa, ba tohats a ka a töatöa na u huol u maloto na tohats a tsunono e hopöe ria a peisaren i puta i matana Tunan Sipsip. Nori i ka hoboto mei a man kaan köma te ngöeri a hap na man kap ti katoe ii a goul e saputi u insens. U insens e haharuei nena a man singosingo turu katuun tere Sunahan.
Ba nori e kömeier u töa u hets u tsimus te mar ranga uana teka tara Tunan Sipsip: “Alö e ka mem a nitsunono tego lu menai lö a pits pepa bate lukapem u kaan harokotokap i tanen. Taraha? Alö i atung hamati na u rahatsing i tamölö e sakahis merai u katuun tere Sunahan, u katuun i lama tara mamana hun katuun hoboto, Na turu mamana u mar ranga hobotona tara mamana han.
Na lö u kato has raien u pris tegi taguhi e Sunahan i tarara, na lö u kato has raien u tsunono, ba nori te tsunono roua i puta.”
Ba lia e taregu, be hengoegu a rungur u angelo u parpara koru tema antunan ase rari, bate tuol hahiser u gumgum u göagono na tohats a ka a töatöa na u katuun u tsunono. Ba lia e hengoegu ti hets hapan uaien bate poeier, “E matsköna tego ka menai a Tunan Sipsip ti atung hamati a nitsunono na mamanaka a niga na u hakats u matskö na nitagala. E nigana te hapan mena roien a mamanaka bate soloseie ren bate haniga uaier i tanen!”
<range>
Ba lia e hengoegu a mamanaka i Kolö na i puta na i han turu mate na i tasi, a mamanaka hoboto i hets bate poeier, “E Sunahan te gumna turu gumgum u göagono na Tunan Sipsip e ka mena a nitsunono pan. A mamanaka hoboto egi haniga uu i taren bate hapan raren bate solosei raren!”
Ba tohats a ka a töatöa e hatanganar me poeier, “U mana!” Ba u tsunono e hopöeria a peisaren i puta me hatsunono raren.
Alia u tara ba Tunan Sipsip te lukapena a töa tara tohit a kaan harokotokap. Ba lia e hengogu ba töa tara tohats a ka a töatöa te poeiena, “Lamuma,” u ranga i tanen e ling herenei u gururu.
Ba lia e taregu a hos a hiaka. Na ka te osaia i tanen e ka mei a husul, na nori i haleien u mar hata tara tsunono. Ba nonei e lana me na tagala saluhe ba rena u tsunono u tagala.
Ba Tunan Sipsip e lukapena a hahuoluna kaan harokotokap, ba lia e hengogu ba hahuoluna a ka a töatöa te poeiena, Lama!
Ba tana hos e butu nama, a hos a rörö koru. Na ka te osaia i tanen i hale ii a nitagala tego luba menaien a masaloho na i puta tegi atung hamate merai a palair u katuun. Na nonei i hala hase ii u kilatan hiatatung pan.
Pöata te lukapeia a Tunan Sipsip a hatopisana kaan harokotokap, ba lia e hengogu ba hatopisana a ka a töatöa te poeiena, Lama! Ba lia e taregu a hos a ruruhana, na ka te osaia i tanen e pilein a skel i limanen.
Ba lia e hengoegu a ka te ling here ii u ranga i gusuna a ka a töatöa bate poeiena, “A töa wit beret e holeri a hihol turu töa u lan, na topisa bali beret e hol haseri a hihol turu töa u lan. Kaba alö goma kato homie ii u uapi na u uain.”
Ba Tunan Sipsip e lukapena a hatohatsina kaan harokotokap, ba lia e hengogu ba hatohatsina a ka a töatöa te poeiena, Lama!
Ba lia e taregu a hos a ngöngöana, na ka te osaia i tanen i ngöei a Tou Mate, na Han turu Mate te kukute hasukusukuia i tanen. Nori i hala rai a nitagala tegi kato hamate meraien u katuun i puta tara mar tou mate teka: a hiatatung, a bes, a siki, na ka a hie. Ba hatohatsina pala turu katunura i puta e mater.
Ba Tunan Sipsip e lukapena a hatolimana kaan harokotokap. Ba lia e taregu a man namnamei turu katuun i kopina a makumun haats tara Luman Lotu Pan. U katuun teka i atung hamate merai ti hamana uaien turu raranga tere Sunahan, na ti hatei menaien e Sunahan.
Ba nori e ku hapanir me poeier, “O Tsunono, alö te pan korum tara mamanaka, na lö a göagono na lö hamana. I hangisa balö te hakapem a niomi turu katuun i puta bate katoeiem a hipou i taren ti atung hamate meraien lam?”
Ba nori hoboto e hala rari u hasobö u hiaka, ba nori e hatei rari tegi gamon hahaloso uaien, e antunana tega onotoia a man hahatoulana i taren na u katunun kui tere Iesu. Taraha, nori egi atung hamate hasir, ti kato has uu katuun teka ti mate mam.
Pöata te lukapeia a Tunan Sipsip a hatönomona a kaan harokotokap, ba nun pan e butuna, ba pitala e butu haruruhanana me here nei u labalaba u ruruhana, ba tsihou e butu harörö here nei u rahatsing.
Ba u pitopito ri iasa e rus uarima i puta, me hererari a huana u ruei te gas nena a lomolomo a tagala.
Ba u kolö e tia hakapana me here nei a ka te pitseier. Bu mamana u pokus na mamana tolo has e hasula ba naier a man makum i taren.
Ba u katunura i puta e mousur, u tsunono, na u katuun pan, na u tsunono turu soldia, na u katunun moni, na u katuun u tagala, na u katunun kui, na u katunun hakui. U katuun hoboto i mousia turu kiou na i murina u hatu tara pokus.
Ba nori e ku uaier tara pokus na turu hatu me poeier, “Rus uamuma ielumulam bate hamous ba rami lam a matana e Sunahan e gumna turu gumgum u göagono. Hamous barami lam a raharaha pan tara Tunan Sipsip.
U Lan Pan tara raharaha i taren e butu hakapa, na e möa ta katuun tega antunan tuol kap naien.”
I murina a ka teka alia u tari a tohats a angelo i tuol ia tara tohats a makum tara han i puta. Nori i pile kapiin a tohats a lomolomo tara han i puta, bate möana ta lomolomo tega bahu ia i tasi na ta töa ta makum i puta na tu töa tu ruei.
Na lia u tarei a tana angelo e la seima tara pala te butu nama a pitala, na nonei e ka mei a kaan titi tara nitsunono tere Sunahan te töatöana. Ba nonei e ku hapan uana tara tohats a angelo ti halara ii a nitagala tegi kato homi menaien u tsiktsiki na u tasi.
Ba angelo teka e poeiena, “Alimiou goma kato homiemi u tsiktsiki tsi u tasi tsi a ruei e antunana te titi hakapa mera moi lö a poler u katunun kui tere Sunahan.”
Na lia u hengoi u hihase turu katuun ti hatiin a hatöatongo tere Sunahan i poleren. U hihase i taren e antunaia turu 144,000 turu katuun tara maloto na huol a hun katunura i Israel. U hihase tara man töa man hun katuun ti hatiin a hatöatongo e antunana teka: tere Juda u 12,000 tere Ruben u 12,000 tere Gat u 12,000 tere Aser u 12,000 tere Naptali u 12,000 tere Manase u 12,000 tere Simion u 12,000 tere Livai u 12,000 tere Isaka u 12,000 tere Sebulun u 12,000 tere Josep u 12,000 tere Bentsamen u 12,000
<range>
<range>
<range>
<range>
I murina a ka teka alia u tari a katuun a parpara koru, e möa ta katuun tega antunan ase sabe raien. Nori i lama tara mamana han hoboto tara man hun katuun, na turu mamana u mar ranga. Nori e tuol ria i matana u gumgum u göagono tere Sunahan na i matana a Tunan Sipsip. Nori i kamei a man hasobö a man hiaka bate pile ner a man kalan kikia i limaren.
Ba nori e ku hapanir me poeier: “A Sunahan i tarara te gumna turu gumgum u göagono na Tunan Sipsip te lu pouts merai ra tere Sunahan!”
Ba u angelo hoboto e tuol hahiser u gumgum u göagono na u tsunono na tohats a ka a töatöa. Ba u angelo e hopöeria a peisaren i puta i matana u gumgum u göagono me hatsunoner e Sunahan me poeier: “U mana! A nisasaala na solo pan na niatei na nitsunono na nitagala, ena manka e Sunahan! A mamanaka e tatei haniga uaier i tanen bate hapane ren tara mamana pöata hoboto! U mana!”
<range>
Ba töa tara man tsunono e rangate noulia, “Eresi nori u katuun te ka mer u hasobö u hiaka na ime ti la men?”
Ba lia e poeiegu i tanen, “A tsi tsunono, alö te ateim.” Ba nonei e poeiena i tar, “Nori u katuun ti lama tara pöata tara kamits pan. Nori i galus hahiake mei u hasobö i taren u rahatsing tara Tunan Sipsip.
Tara markato teka te tuol sila rien i matana u gumgum u göagono tere Sunahan, nori e soloseieren tara mamana pöata, tara lan na bong, iahana Luman Lotu Pan i tanen. Ba nonei te ka gono meranen bate tara kap ranen.
Nori ema bes lel roi, na ema maka lel roi. A pitala na saha ka a hiski ema tatei ski ranoien romana.
Taraha? A Tunan Sipsip te taratara kap ranouen, nonei te kana i gusuna u gumgum u göagono tere Sunahan. Nonei e peigi mera noien tara man ramun te bututuna te hala nena a nitöatöa. Na e Sunahan e hasokolei nitöa ranouen.”
Tara pöata te lukapeia a Tunan Sipsip a hatohitina a kaan harokotokap, a ka e kakamoto koruia i Kolö, e antunaia tara hap aua.
Ba lia e taregu a tohit a angelo te roron tuol ria i matana e Sunahan. Nori i hala rai a tohit a tuhil.
A tana angelo te ka mei a kaan hohongo turu insens a goul emi tuol ia i rehina makumun haats. Nonei i hale ii u insens u para tegi hala gono menaien u singo turu katuun hoboto tere Sunahan. Ba nonei e haatse nen tara makumun haats a goul te kana i mam turu gumgum u göagono.
Ba u ruhu turu insens e la sei gono mena u singo turu katuun tere Sunahan i limana a angelo.
Ba angelo e lueiena a kaan hohongo turu insens me hongeneien u tulana tara makumun haats me lapo nena men tara han i puta. Ba u gururu na u kanaha na nun e butuna, na man palaina manka e olongo has.
A tohit a angelo ti kamei a tohit a tuhil i katsin pihu hamanasa talei a man tuhil ti ka meien.
Ba angelo tutuun e pihena a tuhil i tanen. Ba aisina tara langits na u tula ti sohale ii u rahatsing e lapo naria i puta. Ba hatopisana pala turu tsiktsiki na turu ruei e atsir. Ba u garas u pelpeli e ats hoboto hasir.
A hahuoluna a angelo e pihu a tuhil i tanen. Ba töa ka te here ii u pokus pan te kulupu e lapo naria i tasi.
Ba hatopisana pala turu tasi e palis uana turu rahatsing, ba hatopisana pala tara manka man töatöa i tasi e mater, na hatopisana pala turu tolaala i tasi e kato homi raier.
Ba hatopisana angelo e pihena a tuhil i tanen. Ba töa pitopito pan te kulupu hapan here ii u bito e rus nama i kolö me rus uana tara hatopisana pala turu ramun olo na tara man ramun te bututuna.
A solona pitopito teka e Mal. Ba hatopisana pala tara ramun e butun malina, ba katuun a parpara e mater tara pöata ti ueien u ramun teka. Taraha? I kato hamal korui.
Ba hatohatsina angelo e pihena a tuhil i tanen. Ba hatopisana pala tara pitala na tara tsihou na turu pitopito e kato hakuhil raier, ba u ualesala i taren e momona. Ba hatopisana pala tara lan ema alesala nei, ne möa has tu ualesala tara hatopisana pala tara bong.
Ba lia e taregu a töa manu te tapa uu iasa koru, ba lia e hengogu te ranga hapan uaien me poeiena, “Niomi, niomi, niomi. U niomi pan e butu noa turu katuun te ka ria i puta tara pöata te pihe roua a tana topisa angelo u tuhil i taren. Nori e katsin pihu hamanaseren.”
Ba hatolimana angelo e pihena a tuhil i tanen. Ba lia e taregu a töa pitopito te rusuma i kolö me rus uanama i puta. A pitopito i hale ii a kii tara tamanana tara kiou te möa ta nönöanen.
Ba pitopito e kalatena a tamana ba u ruhu e lakasa nama tara kiou teka e here ii u tula pan. Ba u ruhu e hakuhilena a pitala na u kolö.
A köno a parpara koru i lakasama turu ruhu me koul uarima i puta. Nori i hala rai a mar nitagala tara kökoto.
Nori i hateirai egima tatei kato homiei u garas tsi a ruei na manka te lebeier. Nori gi kato hakamits lasir u katuun tima ka mei a hatöatongo tere Sunahan i poleren.
Tara tolima a tsihou nori i hateirai egi kato hakamits tunir u katuun, nori gima kato hamate raien. A kamits teka e here ii a kamits tara kökoto.
Nonei tara tolima a tsihou teka u katuun e sake la nariou tegi mar mate uaien, kaba nori ema antuna roi. Nori e matesile riou tegi mate uaien, kaba nori ema antunan mate roi.
Turu hiharöto teka tu tarei lia, u köno i tara here ii u hos te katsin la uaier tara hiatatung. Na ka te here ii u hata u goul tara tsunono e kaia i bakuren. Ba mataren te tara here nei a katuun.
A huluren e markato uu tara hulur a touhaliou, ba lihoren e here nei a lihona laion.
A lumlumaren e lakopo kapiin a ka te tara here ii a kapan hatukap. Na pöata ti palateien a pakapakaren, e ling here ii a hos a parpara te las naier u karis bate piata uaier tara hiatatung.
A hisir u köno teka e hipis here ii a hisina kökoto. Na e ka mei a nitagala te kato hakamitsir u katuun tara tolima a tsihou.
Na tsunono i taren nonei a angelo tara kiou te möa ta nönöanen. A solona angelo teka turu HaHibru e Abadon, na turu HaGrik e Apolion. A mouna solonen e markato uana teka, A katuun te kato hohomiena a mamanaka.
A niomi tutuun e kapa. A huol a niomi noa te kana.
Ba hatönomona angelo e pihena a tuhil i tanen. Ba lia e hengoegu u raranga te lama tara man ki tara makumun haats te ka mei a goul te kaia i matana e Sunahan.
Ba u raranga e poeiena tara hatönomona angelo te ka mei a tuhil, “Hapurese a tohats a angelo ti kits kap ria tara ramun olo pan te ngöeri i Yupretis.”
A tohats a angelo teka i hahalosi u hiningal teka na tsihou teka na u lan teka na aua teka. Ba nori te purese raier, tegina atung hamate meraien a hatopisana a pala turu katuun hoboto.
Ba lia e hengoegu u hihase turu soldia ti osaia turu hos i antunaia turu 200 milion.
Turu hiharöto teka tu tareia lia, u hos na u katuun ti osaia i taren i markato uu teka: U katuun i ka mei u kaan hatukap i lumlumaren, palai i rörö na palai i bibil na palai u ngöngöana. U bakur u hos i here rai u bakur u laion, ba u tula na u ruhu na u hatu u ahiin e butu rima i rungren.
A topisa ka a omi teka i kato hamateir a hatopisana a pala turu katuun hobotora i puta.
A nitagala turu hos teka e kaia i rungren na i hisren has. A hisren e here ii a kökötsi, ba nori te kato hakamits rarien u katuun.
Na palair u katuun hobotora i puta tima atung hamate rai a manka a man omi teka, nori ima tori tsuga ba noa has nai a man markato a man omi i taren bate hatsunoner e Sunahan. Nori i hatsunono noa hasir u liliahanei u omi na manka ti kato peiseien u kesa ti kuieien a goul na u silva na u bras na a hatu na u ruei, a manka teka tema antunan tara nei na tema hengo nei na tema la nei.
Na nori ima tori tsuga ba has nai a markato tara hipuli na matuna na tsikolo na kop.
Ba lia e taregu a tana angelo a tagala e koulma i Kolö. U köasi e kopo kap naien na bötou e hahisi a bakunen. Na matanen e here ii a pitala, na mounen e here ii u tula.
Nonei e ka mei a pits pepa a tetenei te tapalataia i limanen. Nonei e hatöeia a pal matou i tasi na pal keruka turu tsiktsiki.
Ba nonei e ku hapan herenei a laion. Na pöata te ku ien, ba u tohit u gururu e soule ren.
Pöata ti soul hakapa ia u tohit u gururu, ba lia e katsin koloto nagien turu pepa. Kaba u töa u rarangana i Kolö e pei i tar, “Hamousi u raranga turu tohit u gururu, möa tu koloteien.”
Ba angelo te tuol ia turu tasi na turu tsiktsiki e hasoasei menanei a pal matou tanen i Kolö me hamana uana tara solona e Sunahan nonei te töatöa nitöana, nonei te habuti u kolö na u tsiktsiki na u tasi na mamanaka iaharen. Ba angelo e ranga hamana uana iasa me poeiena, “E möa lel nou tegi hahaloso uu!
<range>
Kaba tara pöata te pihe noa a hatohitina a angelo a tuhil i tanen, be Sunahan te habutu hamane nou a ka te mous, a ka te hatei mam raien u katunun kui i tanen u propet tega katoeien.”
Ba u raranga te lama i Kolö ti hengo mami lia e ranga lenina me poeiena, “Alö gona lu a pits pepa te tapalatana i limana a angelo te tuolna i tasi na turu tsiktsiki.”
Ba lia e la uagu tara angelo me rangate gien tega hala menaien lia a pits pepa a tetenei. Ba nonei e poeiena i tar, “Lui, balö te noue men. Nonei e suit here noi a möröana i rungu mölö, kaba e kato hakahöe nou a torimölö.”
Ba lia e lue guma a pits pepa a tetenei i limanen me noue gen. Nonei e suit here ii a möröana i rungur, kaba pöata tu tongoleien lia ba nonei e kato hakahöena a torir.
Ba nonei e poeiena i tar, “Alö gona ranga hatei lenin a manka te butu noua tara man hun katuun a man parpara tara man han, na turu mamana u mar ranga u parpara na turu tsunono.”
Ba lia e haleri u töa u ruein tunatuna me hatei riou, “Na tuneiema a Luman Lotu Pan tere Sunahan na makumun haats. Balö te ase rem u katuun te lotu ria tara Luman Lotu Pan.
Kaba, möa tuna tunei a makumun oho ielesala. Taraha? Nonei i hala hakapa naia turu katuun tema hamanari. Nori e tötö homier romana a Taun a Göagono e antunana turu tohats u maloto na huol a tsihou.
Na lia e hale goi a huol a tson hahatei i tar a nitagala te hahatei menaroien u raranga tere Sunahan, e antuna noa turu 1,260 u lan. Ba nori te hasoge riou u hasobön mo.”
A huol a katuun teka nori u huol u ruein olip na u huol u lam te tuol ria i matana Tsunono te tsunono nena a han i puta.
Te katsin kato homie noua ta katuun a huol a katuun teka, ba u tula te lakasa nama romana i rungren bate kato homi rena u pakö i taren. Esi te torohanan kato homi ranen e mar kulupu hamate mena roi teka.
Nori e ka mer a nitagala tegi keits menaien a langits ba tema polo nei tara pöata te hatei narien u ranga tere Sunahan. Na nori e ka has mer romana a nitagala tegi hapalis menaien a man ramun bate butun rahatsingina. Na nori e ka has mer romana a nitagala tegi hala menaien a mamana mar niomi tara han i puta tara saha pöata tegi ngileien.
Pöata te hatei hakapa narouien u ranga, ba ka a omi te butu nama iahana kiou te möa ta nönöanen te hiatatung mera nen romana. Ba nonei te tagala saluhe ranen romana bate atung hamate ranen.
Ba u tuenrei i taren te opöna romana tara kalana tara taun pan ti nila naia a Tsunono i taren tara kuruse. A man solon haharuei tara taun teka i Sodom na i Itsip.
Turu topisa na hapalana u lan, u katuun tara mamana hun katuun na tara mamana han na turu mamana u mar ranga e röter romana a tuenreiren, ba nori te hapiou ner tegi kaho meraien.
U katunura i puta e sasaala mer romana tegi mate uu a huol a katuun teka. Nori e katoeier romana a man kannoun sasaala, bate hiahalhala ner a man hebala i taren. Taraha? U tsonun hahatei i mate hakapa, nori a huol ti kato hakamits korur u katunura i puta.
Kaba i murina u topisa na hapala u lan, e Sunahan e pihu hatöatöa ranoen ba nori te taker. Ba u katuun hoboto te tara raren romana bate matout korur.
Ba huol a katuun te hengoer romana u raranga panina i Kolö bate poeiena i taren, “La sei uamuma teka!” Ba nori te la sei uaier romana i Kolö turu köasi, ba u pakö i taren te tara raren.
Nonei has tara pöata teka e ka mena romana a nun pan a tagala, ba nonei te kato homiena a hamalotona a pala tara taun teka bate kato hamate rena u 7,000 tara katuun. Ba palair u katuun te ka noar te matout korur romana, ba nori te soloseie riou e Sunahan te kana i Kolö.
A hahuoluna a niomi e kapa. Kaba hahengo iam! E ma lehana noi ba hatopisana niomi te la nama.
Ba hatohitina angelo e pihena a tuhil i tanen. Ba u raranga u panina i Kolö e poeiena: “A Tsunono i tarara na e Mesaia i tanen e tsunono hamanasa ner u han hoboto i puta, ba nonei te tsunono nitöa nou tara mamana pöata!”
Ba u huol u maloto na tohats tara pal kapan ti gum ia turu gumgum u göagono i taren i matana e Sunahan e hopöe ria a peisaren i puta me hatsunoner e Sunahan.
Ba nori e poeier: “O Tsunono, alö e Sunahan te Tagala Korum. Alö e kam, na lö u ka mam noahas. Alam e haniga mem tu haröto menai lö a nitagala a kapan i tamölö na e tsunono mia tara han i puta.
U katunura i puta i raharaha korue ioulö, kaba pöata tego hala menai lö a nihahuna e butu hakapa. A pöata e butu hakapama tego ona merai lö u katuun ti mate. Na pöata e la hakapama tego hala menai lö a hihol a niga turu katunun kui i tamölö u propet, na u katuun hoboto i tamölö te matoute riou lö, u katuun u kapan na u katuun papala has. A pöata e butu hakapama tego kato homi merai lö u katuun ti kato homi a han i puta!”
Ba pöata ti ranga hakapa ien, ba Luman Lotu Pan tere Sunahan i Kolö e kalater, ba lia e taregu a bokis te ka mei u rangan kits. Ba u gururu na u kanaha na nun e butu nama na man palaina manka te olongo hasima, ba aisina tara langits a tiama e rus uana i puta.
Ba u hiharöto u kapan koru e butuna i Kolö. A tahol te hasogi a pitala, na tsihou e kaia i kopina pitapitana mounen, na u hatan tsunono i bakunen e ka mei a maloto na huol a pitopito.
Nonei e pika ba pöata te katsin posaien, ba nonei e ku hapan mena te sagoho menaien a kamitsina tega posa uaien.
Ba u tana u hiharöto e butu hasina i Kolö. A ka rörö a kapan koru te tara here ii a kökötsi. Nonei e ka mei u tohit u baku na maloto a ki, na man hatan tsunono e ka hobotoia tara man baku i tanen.
A hisnen e salo bani a hatopisana pala turu pitopito me lapo ba ranen i puta. Ba kökötsi ena tuolna i matana a tahol te katsin posa. Nonei e ngilin noui a pien tara pöata tegi poseien.
Ba tahol e poseiena a pien tson, ba nori e lu borobore ren me la menarien iasa tere Sunahan te gum na turu gumgum u göagono i tanen. Nonei a pien teka te tsunono hatagala ranou u han hoboto.
Ba tahol e bus uana tara makum a palaka. E Sunahan e kato hamatskö hakapa beien a makum teka, ba nonei tena tara kap nanouen e antuna turu 1,260 u lan.
Na turu hiharöto teka alia u tari a töa a hiatatung te butuia i Kolö. Be Maikol na u angelo u niga i tanen e hiatatung gono mer a kökötsi pan na u angelo u omi i tanen.
Ba pala tara kökötsi e rus ria tara hiatatung ba nori e möa lelir ta makum taren i Kolö.
Ba kökötsi na u angelo hoboto i tanen e lapo ba merarumei i puta. Nonei noa has a kökötsi na i manasa e Satan, a liliahanei a omi te gamogamo rena u katunura i puta.
Ba lia e hengoegu u töa u raranga panina i Kolö te pei: “E Sunahan e sakahis hamanasa rena u katuun i tanen na e haröto has nena a nitagala i tanen. Nonei a Tsunono Pan. Na e Mesaia has i tanen e haröto nena a nitsunono i tanen. Taraha? Nori i lapo ba hakapa nama a katuun a omi i Kolö te roron hahatein u hahatoulana i tarara i matana e Sunahan tara mamana pöata.
Nori i tagala saluheien tara nitagala turu rahatsing tara Tunan Sipsip na turu ranga hamana ti habulungana naien. Nori ima peits nai a peisaren, na ima matout hasei tegi mate sil menaien e Sunahan.
Alimiou hoboto te ka mia i Kolö go sasaala iam! Kaba a niomi pan e butu noa i tamilimiou u katuun te ka mia turu tsiktsiki na i tasi. Taraha? E Satan e koul hakapa uu i tamilimiou na nonei e raharaha koruna. Nonei e atei silena a pöata i tanen e sukusukun kapana.”
Ba pöata te atei sileia a kökötsi ti lapo ba menaien i puta, ba nonei e tanian kuteiena a tahol te posei a pien tson.
Kaba tahol i hale ii u huol u pakapaka tara manu pan tega tapa meien tara makum i tanen i gusuna makum a palaka. Nonei ena tara kap naroua tara makum teka antunana turu topisa u hiningal na tönomo a tsihou, na e hatongo kap has naroien tara kökötsi.
Ba kökötsi e pula nena u ramun u parpara te here ii a ramun olo, te olo uu tara tahol bate katsin las ba nanen.
Kaba u tsiktsiki e taguhi a tahol me pangana be tongolena a ramun olo te lakasama i runguna a kökötsi.
A kökötsi e raharaha korui a tahol be lana tegana pula gono menaien a pala tara tahol, nori u katuun te kukutier u raranga tere Sunahan na u hihatuts tere Iesu.
Ba kökötsi ena tuolna i kotolana.
Ba lia e taregu a töa ka a töatöa te butuma i tasi. Nonei e ka mei a maloto a ki, na man hatan tsunono i kaia tara man tötöa man ki hoboto. Na nonei e ka has mei u tohit u baku, na solo a omi e ka has ia i man bakunen.
A ka a omi teka e tara here ii a pusi a hie te ngöeri a lepat. Na mounen e here ii a mouna tana ka a hie te ngöeri a bea, na rungnen e here ii a runguna pusi pan te ngöeri a laion. A kökötsi pan e halan a nitagala na nitsunono pan tara ka a töatöa a omi teka.
A töa bakuna ka a omi e tara here ii i ngats hamati kaba ema mate nitöa ii. Na a pi i tanen e maho hakapa pouts. U katuun turu han hoboto i puta i asingoto koruni a ka teka ba nori e kukutier a ka a töatöa teka.
Bu katuun e hatsunoner a kökötsi, te hala menaien a nitagala tara ka a töatöa teka. Ba nori e hatsunono haseier a ka a töatöa me poeier, “Esi te antunana tara ka a töatöa? E möa tala. E möa ta katuun tega antunan hiatatung gono meien!”
Na ka a töatöa i hale ii u rung tega ranga sesei uaien bate ranga hohomi koru nena e Sunahan. Nonei e ka mei a nitagala pan teka e antunaia turu tohats u maloto na huol a tsihou.
Ba nonei e tanian ranga hohomi koru nena e Sunahan na solonen na han i tanen na eresi te ka ria i Kolö.
Na i hatangana hasiin tego hiatatung gono meraien u katuun tere Sunahan bate tagala saluhe ranen. Na nonei i katoe ii a tsunono pan turu han hoboto na u hun katuun hoboto na turu mamana u mar ranga.
Ba u katuun hoboto te ka roua i puta te hatsunone rouen romana, u katuun hoboto tima koloto nai a soloren iahana u bukuna tara nitöatöa i mam te habuteia e Sunahan a mamanaka. Nonei u buku teka u bukuna tara Tunan Sipsip ti atung hamati.
Esi te ka mena u talinga ega hengo hanige a ka teka: “U katuun te hopö kapir e Sunahan tegi kitsir, nori ena kits hamana rariou. Na u katuun te hopö kapir e Sunahan tegi ngats hamatir romana, nori ena mar mate noahas uariou teka.” Na ka teka e poeiena, u katuun tere Sunahan egi pile hakarapotein u nihamana i taren.
<range>
Ba lia e taregu a tana ka a töatöa te butuma turu tsiktsiki. Nonei e ka mei a huol a ki te here ii a ki tara tunan sipsip, kaba nonei e ranga here ii a kökötsi pan.
A ka teka e kui mei a nitsunono pan te lue ien tara ka tutuun a töatöa. Nonei e katoe u raranga u mal koru te pei u katuun hoboto i puta egi hatsunoni a ka tutuun a töatöa, a ngats pan i tanen te maho pouts.
Na hahuoluna a ka teka e kati u mirakol u parpara. Nonei e kati u tula te rusma i kolö me rus uanama i puta i matar u katuun.
Nonei e gamoer u katuun ti kaia i puta a man mirakol te katoeien i matana a ka tutuun a töatöa. Na hahuoluna a ka e ranga mer u katuun i puta tegi kui menaien u kesa te mata here ii a ka tutuun ti ngats hamati kaba e töatöa pouts.
A hahuoluna a ka e halein a nitagala tega husa uaien turu kesa tara ka tutuun ba u kesa te töatöana ba nonei te rangana bate kato hamate has rena u katuun hoboto tima hatsunoneien.
Ba hahuoluna a ka a töatöa e rangan hamalna turu katuun papala na u katuun pan has, na turu katunun moni na u katuun has ti möa ta moni, na turu katunun kukui puku na palair u katuun hoboto has. Ba u raranga teka e poeiena nori hoboto egi hatitiin a töa a mar hatöatongo tara pal matou i limaren tsi i poleren.
Na katuun tegoma ka mei a hatöatongo teka ema tatei hihol nei na ema tatei hahol has nei. A hatöatongo teka nonei a solona a ka tutuun a töatöa, tsi u hihase tara solonen.
Aragi hakats hanigein a ka teka. A katuun te ka mena a niatei e tatei hakats sakesake nena a mouna u hihase tara ka tutuun a töatöa. Nonei u hihasena tara katuun, na u hihase i tanen, a 666.
Ba lia e taregu nonei a Tunan Sipsip bate tuoluna ieluna u pokus i Saion. Na u 144,000 tara katuun i ka gono meien. Nori i titi hakapa naia a man solo i poleren, a solona Tunan Sipsip na solo has tere Tamanen.
Ba lia e hengoegu u töa u mar ling i Kolö te olongo here ii a ramun pan na u gururu pan te tsipöho. Na e here hase ii a hap te ling here nei a gita te roron sakasakeier.
Ba nori e tuol ria i matana e Sunahan te gum nen turu gumgum u göagono, i matana a tohats a ka a töatöa, na i matana a pal tsunono. Ba nori e kömeier u töa u hets u tsimus tema tatei hetseri a palair u katuun. Nori u 144,000 tara katuun teka te sakahis ba ra ii e Sunahan a han i puta, nori peisa te tatei hetseier u hets teka.
Nori a pal tson u gogoso tima opö gono mei ta tahol. Nori u katuun u masura ti kukute a Tunan Sipsip tara mamana makum te la uaien. E Sunahan e sakahis ba raien u katuun hoboto i puta, na nori a hun katuun tutuun te lu pouts merai e Sunahan i tanen na tara Tunan Sipsip.
Nori ima gamogamo ii, na e möa ta ka ta omi i taren.
Ba lia e taregu a tana angelo e tapaia iasa koru. Nonei e ka mei u Bulungana u Niga te ka nitöana te habulungana nanen turu katuun i puta turu han hoboto na turu mamana u mar ranga hoboto na tara man hun katuun hoboto has.
Ba nonei e ranga hapanina me poeiena, “Alimiou go matoute iam e Sunahan bate soloseie men. A pöata e butu hakapa tego ona meraien u katuun. Alimiou go hatsunone men, nonei te habutu u kolö na u puta na u tasi na man ramun te bututuna!”
Ba hahuoluna a angelo e kukutena a angelo tutuun me poeiena, “A taun a kapan i Babilon e omi hakapa, e omi hakapa koru tala! Nonei e haua rai u katuun hoboto tara man han u uain i tanen te haharuei nena a markato tara katuun te hula hala nena a peisanen!”
Ba hatopisana angelo e kukute ranen me ranga hapanina me poeiena, “E Sunahan e hahuna ranou u katuun te hatsunoner a ka a omi a töatöa na u kesa i tanen, bate hati ner a hatöatongo i tanen i poleren tsi i limaren. Nori e here roi a katuun te ueiena u uain u tagala koru tema sohala gono meri tu ramun. U uain teka e haharuei nena a raharaha pan tere Sunahan. U katuun hoboto teka e lue riou a kamits pan turu tula u hiski koru, i matar u angelo u göagono na i matana a Tunan Sipsip.
<range>
U ruhu turu tula te hakamits ranouen e la sei nitöa nou, nema tatei kapa nei. E möa koru ta pöata tego ski tara lan na bong turu nihahuna i taren, nori u katuun ti hatsunoni a ka a töatöa na u kesa i tanen na nori ti lui a hatöatongo tara solonen.”
A ka teka e mar mouna uana teka: u katuun tere Sunahan egi tagala noa lasi. Nori egi hengo hanigei u raranga tere Sunahan bate hamana hatagala ria tere Iesu.
Ba lia e hengoegu u töa u raranga i Kolö bate poeiena i tar, “Alö go kolotein a ka teka: Sasaala iam u katuun tara Tsunono tena mate riou te taniana i romana bate la lasina!” Ba u Namnamei tere Sunahan e poeiena, “U mana koru! Nori e husa roua tara toukui i taren. Na markato a niga ti katoeien e la gono has merouen.”
Ba lia e taregu u köasi u hiaka, na ka te tara here ii nonei te butun Katunuma e gum ia turu köasi. Nonei e ka mei u hatan tsunono u goul i bakunen na u kilata u nou koru i limanen.
Ba tana angelo e lakasa nama tara Luman Lotu Pan be ranga hapan uana tara katuun te gum ia turu köasi me poeiena, “Alö go kui me u kilata i tamölö bate ngatsem a kannou a tangoho. A pöatan hagala tara kannou e butu hakapa tara han i puta!”
Ba katuun te gum ia turu köasi e kilata uana i puta be luena a kannou hoboto a tangoho.
Ba tana angelo e lakasa nama tara Luman Lotu Pan i Kolö, nonei e ka has mei u kilata u nou koru.
Ba tana angelo lel te tara kapiin u tula e butu nama tara makumun haats. Ba nonei e ranga hapan uana tara angelo te ka mei u kilata u nou koru me poeiena, “Alö go kuin u kilata i tamölö bate ngats sekilem u grep tara kuin grep i puta. U grep e tangoho hakapa!”
Ba angelo e kui nena u kilata i tanen i puta me ngats sekilena u grep, ba nonei e lapo mena neien tara makum te pita bulbule ria u grep, te haharuei nena a raharaha pan tere Sunahan.
Ba nori e pita bulbule ria u grep ielesala tara taun, ba u rahatsing turu katuun ti mate e olo halakasa here nei a ramun olo te ruku hapopoia tara tohit a seilo, na ningahangaha i tanen e popoia tara 300 kilomita.
Ba lia e taregu u tana u hiharöto pan i Kolö: nonei a tohit a angelo ti ka mei a nitagala tegi hala menaien a tohit a niomi i puta, a kapakapa tara man niomi. Taraha, nori e hakape riou a raharaha tere Sunahan.
Ba lia e taregu a ka te tara here ii u tasi, ne here hase ii u galas ti sohale ii u tula. Na lia u tara hasi u katuun ti tagala saluheia tara ka a omi a töatöa na turu kesa i tanen na turu hihase tara solonen. Nori i tuol ia i rehina u tasi te here ii u galas bate pile ner a man hap te hala raien e Sunahan.
Nori i kömei u hets tere Mosis a katunun kui tere Sunahan na u hets tara Tunan Sipsip, bate mar hets uaier teka: “O Tsunono, o Sunahan, alö te tagala saluhem! A man toukui i tamölö e pan koruna na e niga soköna. Alö a Tsunono Pan turu han hoboto. A man markato i tamölö e matsköna na e mana hasina.
O Tsunono, u katuun hoboto e matoute rioulö bate soloseie riou lö. Alö a töa te göagonom na te niga nitöam. U han hoboto emi hatsunono roua i tamölö, taraha a markato a matskö i tamölö i haröto hakapein.”
I murina a ka teka alia u tari a Luman Lotu Pan i Kolö na makum a göagono i tanen e kalata.
Ba tohit a angelona tara tohit a niomi e lakasa rima tara Luman Lotu Pan. U hasobö i taren e hiaka na e gogoso nitöa. Na man sasaaherö a man goul e hahisi a man lumlumaren.
Ba töa tara tohats a ka a töatöa e hala ranei a tohit a angelo a tohit a kap ti kuiei a goul. A man kap teka i saputi a raharaha tere Sunahan, nonei te töatöa nitöana.
Bu ualesala na nitagala tere Sunahan e habutena u ruhu me saputena a Luman Lotu Pan. E möa ta katuun ga antunan tasu romanaia tara Luman Lotu Pan e antunana te kapa noa a tohit a niomi tara tohit a angelo.
Ba lia e Jon e hengoegu u töa u raranga pan te butuma i Luman Lotu Pan, ba nonei e ranga uana tara tohit a angelo me poeiena, “Alimiou go na kis namia a tohit a kap raharaha tere Sunahan i puta!”
Ba angelo tutuun e na kis nena a kap i tanen turu tsiktsiki. Ba man pi a man omi ti kamits koru e buturia i tuenreir u katuun ti ka mei a hatöatongo tara ka a omi a töatöa na ti hatsunoni u kesa i tanen.
Ba hahuoluna a angelo e kis nena a kap i tanen turu tasi. Ba u tasi e palisina me here nei u rahatsing tara katuun a mate, ba mamanaka hoboto ti kaia i tasi e mater.
Ba hatopisana a angelo e kis nena a kap i tanen turu ramun olo na tara man ramun te bututuna ba nori e palis has uaier turu rahatsing.
Ba lia e hengoegu a angelona tara man ramun bate poeiena: “O Sunahan, alö e göagonom, alö tu ka mam na lö te ka noa hasim i romana. Alö tu ona hamatsköön töama.
Taraha, nori u katuun u omi ti atung hamater u katuun i tamölö na u propet i tamölö bate kis ner u rahatsing i taren. Bate here tale nei alö e hala palis ramien u rahatsing tegi ueien. Nori e lueier u nihahuna e popona tara markato a omi i taren.”
Ba lia e hengoegu u töa u ranga te butuma tara makumun haats me poeiena: “O Tsunono, o Sunahan. Alö e tagala saluhem! A markato te hahuna mera mei lö u katuun e matsköna na e mana nitöana!”
Ba hatohatsina a angelo e kis nena a kap i tanen tara pitala, bu hiski pan e skiena a tuenreir u katuun.
U katuun e ski homir u hiski pan teka, ba nori e ranga homi koru ner e Sunahan te tsunonin a man niomi teka. Kaba nori ima palis bana ii a man markato a man omi i taren bate soloseier e Sunahan.
Ba hatolimana angelo e kis nena a kap i tanen turu gumgum u göagono tara ka a omi a töatöa. Bu kuhil e kopo kap nena a han i tanen, bu kamits pan e butuna, ti har koru mei u katuun.
Ba nori e ranga homi koru ner e Sunahan i Kolö ti sagoho menaien a kamits pan na u pi u omi. Kaba nori ima palis bana ii a markato a omi i taren.
Ba hatönomona a angelo e kis nena a kap i tanen tara ramun olo pan i Yupretis. Ba ramun teka e rakarakana bu tsunonor tara pala te butu nama a pitala te antunan aroho rima.
Ba lia e taregu a topisa liliahanei a omi te tara here ii a topisa kura. A töa e lakasama i runguna kökötsi pan, na tai e lakasama i runguna a ka a omi a töatöa, na tai lel e lakasama i runguna propet a gamogamo.
Nori u liliahanei u omi koru ti tatei kato a man mirakol. A topisa liliahanei teka i la uu turu tsunono turu han hoboto i puta. Nori i la sil tegi gono hoboto sil menaien a hiatatung turu Lan u Kapan tere Sunahan te tagala saluhena.
“Hengo iam! Alia e songotei la hasingoto guma romana. A katuun te kalatan töana ega sasaala. Alimiou go heremi a katuun te tara kap haniga nena u hasobö i tanen batema tatei beloso neia i matar u katuun.”
Ba u liliahanei u omi e gono hoboto raier u tsunono tara töa makum te ngöeri i Amagedon turu HaHibru.
Ba hatohitina a angelo e kis nena a kap i tanen iasa. Ba u töa u raranga pan e butu nama turu gumgum u göagono iahana Luman Lotu Pan me poeiena, “E kapa tala!”
Ba u kanaha e butu nama, na u gururu, na nun pan, na man tana manka e olongo hasima. A nun teka e pan balein u nun hobotona i manasa koru te antunana i romana.
Ba nonei a taun a kapan e takatana tara topisa makum, na u taun turu han hoboto i tarura hakapa. E Sunahan e hakats poutsin a taun a omi i Babilon, ba nonei e kato here ranei u katuun i tanen u katuun te ueier u uain u tagala te haharuei nena a raharaha a kapan tere Sunahan.
Ba a man tolo hoboto na man pokus e taia hakapar.
Ba u aisina tara langits e rus nama i kolö me rus uana turu katuun, a nitiama tara man tötöa i taren e antunaia tara tohats a maloto a kilogrem. Ba u ais teka e kono homi koru rena u katuun, ba nori e ranga homi koru ner e Sunahan ti hala meraien a nihahuna teka.
Ba töa tara tohit a angelo ti ka mei a tohit a kap e la uanama i tar me poeiena, “Lama, balia te hatare goui lö a nihahuna tara tahol a lulu tson te gumna tara man ramun olo hoboto.
U tsunono tara man han hoboto i puta i kaka gono mei a tahol teka. Na u katunura i puta i kato homi gono has meien bate here rari u katuun te tutu mer a uain a tagala.”
Alia u kaia turu Namnamei tere Sunahan na e here ii nonei a angelo e söata menai lia tara töa makum a palaka. Ba lia e taregu a tahol te gum ia tara töa ka a rörö a töatöa te ka mei a solo a omi a para i tuenreinen hoboto, bate ka has mena u tohit u baku na maloto a ki.
Nonei a tahol e hasogi u hasobö u rörö na u leilei, na e ka has mei a mats kaan kalalan hitots a mats para ti kuiei a goul na mats hatu a hihol tanen te la seina. Na tahol e pile nena a töa kap goul te saputi a mamanaka a omi te haharuei nena a markato a omi i tanen.
Na i polenen i koloto naia a solo a mounen te mousuna. A solo e markato uu teka: BABILON A KAPAN, E TSINAR A TOUHALIOU U LULU TSON NE TSINANA A MAMANA A MARKATO A OMI KORUNA I PUTA.
Ba lia e taregu a tahol teka e tutu mei u rahatsing turu katuun tere Sunahan, na e tutu has mei u rahatsing turu katuun ti atung hamate merai ti hamana uaien tere Iesu. Ba pöata tu tareia lia a tahol teka ba lia e asingoto korugu.
Ba angelo e poeiena i tar, “Alö e asingoto koru mema ha? Alia e hatei goi lö u ranga mousmous tara tahol teka na tara ka te hosei nen, te ka mena u tohit u baku na maloto a ki.
A ka omi te tare mula lö e töatöa i manasa kaba ema töatöa lel nei. Nonei e katsin lakasa nama tara kiou te möa ta nönöanen ba nonei tena taia lel nou. Ba u katuun te ka roua i puta te asingoto hoboto riou te tara mena roien a ka teka, nori u katuun tima koloto nai a soloren iahana u bukuna tara nitöatöa i mam te habuteia e Sunahan a mamanaka. Nori e asingoto nariou a ka a omi te töatöa i manasa kaba ema töatöa lel nei, kaba nonei e butu lel nou romana.
“Alö go hakats hanigein a ka teka. U tohit u baku e haharuei ner u tohit u pokus te gumna nonei a tahol. Nori e haharuei has ner a tohit a tsunono.
A tolima tsunono i hakapa, na töa e ka noana, na tai ema butu noa namei. Na pöata te butu nama romana a hatohitina a tsunono teka, ba nonei te ka pukue nou a tsitabubun pöata puku.
Kaba a ka a omi te töatöa i manasa ema töatöa lel nei, nonei a hatoalina a tsunono. Nonei a töa katuun tara hun katuun tara tohit a tsunono, kaba nonei ena taia nou.
“A maloto a ki te tare mula lö e haharuei ner a maloto a tsunono tema tsunono noari. Kaba nori e lue riou a nikapan tara tsunono tara tsitabubun pöata puku bate tsunono gono meriou a ka a omi a töatöa.
Nori a maloto a tsunono teka e gono hoboto siler tegi hala menaien a nitsunono i taren tara ka a töatöa.
Nori e hiatatung gono meriou a Tunan Sipsip, kaba nonei e tusaluhe ranouen. Taraha? Nonei a Tsunono te tusaluhena turu tsunono hoboto na nonei a katuun a kapan tara pal kapan hoboto, na pala i tanen nori u katuun te ngöri e Sunahan me hopö kap ranen ba nori e kukutie ren.”
Ba angelo e pei hasena i tar, “A man ramun olo te tare mula lö te gumna a tahol e haharuei naier a man hun katuun na man han na man ranga a man parpara.
A maloto a ki te tare mula lö e haharuei naier u tsunono. Nori na ka a omi a töatöa e omie riou romana nonei a tahol. Nori e luba nariou a mamanaka i tanen ba nonei te belosona. Ba nori te noue riou a benöna tahol bate haats hakape rouen turu tula.
Taraha? E Sunahan e habute nou romana u töa u hakats na u töa u ngil i taren ba nori te katoe riou u ngil i tanen bate hala ner a nitsunono i taren tara ka a omi a töatöa, e antunana te butu hamana noua u raranga tere Sunahan.
“A tahol te tare mula lö e haharuei nena a taun a kapan te tsunono rena u tsunono ri puta.”
I murina a ka teka alia u tarei a tana angelo te koulma i Kolö bate ka mena a nitsunono pan. Na u ualesala i tanen e alesala sokö uu turu han hoboto i puta.
Ba nonei e ku hapanina me poeiena: “Tarura! A taun a kapan i Babilon e tarura hakapa! U liliahanei u omi na mamana mar liliahanei a korkoriana e ka ria i tanen, na mamana mar apena a omi has.
A taun teka e here nei a tahol te haua ranei u katuun hoboto u uain u tagala te haharuei nena a markato a omi i tanen. U tsunono tara han i puta i kato homi gono mei a tahol a lulu tson teka. Na u katunun hahol tara han i puta i lu hakapi a moni pan tara mamanaka a para te roron ngileien.”
Ba lia e hengoegu u tana u ranga te butuma i Kolö bate poeiena: “Lakasa muma, u katuun i tar! La ba namuma a taun teka! Nonei e markato uana tara tahol a lulu tson. Alimiou goma kato homi gono memien. Alimiou e namots lue miou a nihahuna te lue nouen.
A markato a omi i tanen e parpara koru me kopa seina mena antunan töana i Kolö, ne Sunahan e hakats kap nena a man markato a man omi i tanen.
Alimiou go markato palis has memien te markato uaien i tamilimiou bate hapona mia tara man markato a man omi, bate katoe mien a huol a makum. Nonei e kato homi a katuun a parpara, hapona has mia tara man markato te katoeien te palis memien limiou.
Halemi u kamits na u tori tiama e antunana tara solo pan na nikaka a niga te hala pouts menaien a peisanen. Nonei e roron hatei nena a peisanen, ‘Alia a tetahol pan. Alia ema amoaba gi. E möa ta nitiama tego butuia romana i tar.’
Kaba a manka hoboto teka e butu noua i tanen turu töa puku u lan: a nimate na u hahuri na bes pan. Na nonei ena haats hase roua turu tula. Taraha? A Tsunono e Sunahan te hahune nouen, nonei e tagala koruna.
“Na u tsunono tara han i puta e tare riou u ruhu pan te kulupu uanou a taun i Babilon ba nori te tabe sile rouen, nori ti kato homi gono meir u katuun tara taun teka.
Nori e matoute riou a nihahuna teka bate tuol halehanar bate poeier: ‘Haromana, haromana taun pan teka, a taun i Babilon te ka mei a solo pan. A nihahuna i tamölö e butu boroboro koru lala iahana töa puku a aua!’
“U katunun hahol tara han i puta e tabe sile ren romana bate hahuri mer te möa lel uanou ta katuun tega hole iou a manka ti roron hahol naien,
a man goul i taren na man silva na hatu te hol seina na u mamana u mar labalaba na u hasobö u niga, na u mamana u mar ruei te soka hanigana, na mamanaka te kuieri u liho na u ruei te hol seina na bras na aien na u hatu u kihil.
Na e möa ta katuun tego hole iou a man ka te sohala gono meri a kannou na ka te haatseier bate masina na u uapi u soksoka, nu uain na u uapin olip na palaua te hol seina nu wit na bulmakau na sipsip na hos na karis, na u katunun kukui puku has te roron hahol ner.
“U katunun hahol e poeier romana, ‘A manka man niga hoboto ti roron matesil u katuun tara taun teka e taia koru tala, na moni pan na man kaan haröto e taia has, na e möa koru lel tala tegi sabe lel menaien!’
U katunun hahol ti roron lui a moni pan tara taun teka e tuol halehana riou romana te matoute roien u nihahuna tara taun teka. Na nori e tabe riou bate hahurir bate poeier, ‘Haromana, haromana koru tala tara taun pan teka! U katuun i tanen i roron hasogi u hasobö u niga koru u lamelame na u rörö bate maman kolkolotona, na i roron haka hasi a mamana mats kaan kalalan hitots i tuenreiren, u goul na mats hatu na u kabono te hol seina.
<range>
A mamanaka hoboto teka e taia mei a töa puku a aua!’ “Ba u tson tou na u tson kui turu tolaala na u katuun hoboto ti kui ia i tasi e tuol halehanar romana bate tarer u ruhu pan te kulupu uanou a taun. Ba nori te kur bate poeier, ‘E möa lel ta taun tega markato uu tara taun pan teka!’
<range>
Ba nori te tsihasa sei nariou u köahu i bakuren bate taber bate hahurir bate poeier: ‘Haromana, haromana koru tala tara taun pan teka! U katuun hoboto ti kamei a man tolaala ti roron hula laia i tasi i roron lui a moni pan tara taun teka. Nonei e taia hakapa has mei a töa puku aua!’
Kaba alimiou u katunura i Kolö, alimiou go sasaala meiam te taia uanen. Alimiou u katuun tere Sunahan na u aposol na u propet ego sasaala iam. Taraha? E Sunahan e hahuner u katuun tara taun teka tara manka man omi ti kateien i tamilimiou!”
Ba töa angelo a tagala e luena a töa hatu pan me lapo nanen i tasi me poeiena: “E kato has uana romana iesana tara taun pan i Babilon te lapo ba nariou, bu katuun tema antunan sabe lele roien.
Na hap na kohi na tuhil na u mamana u mar köma ema hengo lel tala raroui, na u katunun kui tara mamana mar toukui ema sabe lel raroui, na u ling tara hatu te kono bulbuleri u wit ema hengo lele roi iahana taun teka.
Na e möa lel tegi tara menai u ualesala turu lam iahana taun teka. Na e möa lel tegi hengo menai u ranga turu mun tahol u hitöl tsimus iahana taun teka. U katunun hahol i tanen i ka mei a solo pan i puta, kaba u katuun tara taun teka i gamoer u katuun turu hun katuun hoboto i puta tara matuna na tara hirakö i taren.
Iahana a taun teka e sabe roua u rahatsing turu propet na turu katuun tere Sunahan na u rahatsing has turu katuun hoboto ti atung raia i puta.”
I murina a ka teka alia u hengoei a ka te ling here ii u raranga tara hun katuun pan i Kolö bate kur me poeier: “Aragi solosei e Sunahan! Nonei e lu pouts raioura, na nonei e ka mena a solo na nitagala pan!
Turu kout i tanen nonei e oneiena u ranga u matskö na u raranga u mana. Nonei e ona hakapi a tahol a lulu tson te kato homir u katuun i puta tara markato a omi i tanen. E Sunahan e hahuna sile ii a tahol teka te atung hamate meraien u katunun kui tere Sunahan.”
Ba nori e ku lelir me poeier: “Soloseiam e Sunahan! U ruhu tara taun a kapan teka te kulupuna e ruhu sei nitöa nou tara mamana pöata!”
Ba u huol u maloto na tohats a tsunono na tohats a ka a töatöa e hopöe ria a peisaren i puta me hatsunoner e Sunahan te gum ien turu gumgum u göagono me poeier: “U mana koru! Aragi solosei e Sunahan!”
Ba u töa u raranga e butu nama turu gumgum u göagono be poeiena: “Alimiou hoboto u katunun kui tere Sunahan, u katuun papala na u katuun pan has te matoute miou e Sunahan, alimiou go soloseie men!”
Ba lia e hengoegu a ka te ling here ii u ranga tara hun katuun pan. E olongo here ii u tasi na e tsipöho here hasi u gururu. Ba nori e poeier: “Soloseiem e Sunahan a Tsunono i tarara te tagala saluhena, na te tsunono panina.
Aragi sasaala koru bate soloseie ren. A pöatan hitöl tara Tunan Sipsip e butu hakapa, na tahol i tanen e lu hatolo hakapi a peisanen.
U hasobö te hiaka koruna na te gogosona i hale ii a tahol teka ego hasogeien.” U hasobö teka e haharuei nena a man markato a man niga turu katuun tere Sunahan.
Ba nonei a angelo e poeiena i tar, “Alö go kolotein a ka teka: U katuun ti hangö merai tara kannouna tara hitöl tara Tunan Sipsip egi sasaala!” Ba nonei e pei hasena, “Nonei u raranga hamana tere Sunahan teka.”
Ba lia e hopöe gia a peisar i puta i mouna angelo me katsin hatsunone gen, ba nonei e poeiena i tar, “E möa tego markato uu lö teka! Alia has a katunun kui tere Sunahan. Na ra u katuun hoboto te pala uara tere Sunahan te pile kap nera u ranga hamana te rangein e Iesu. Alö go hatsunonei e Sunahan. U ranga hamana te rangein e Iesu nonei a mouna a ka te haranga rena u propet tere Sunahan.”
Na lia u tari u Kolö e takalata ba töa hos a hiaka te tuolina. Na katuun te osaia i tanen a solo i tanen i ngöe ii A Katunun Hihipakoko, na tana solo i tanen A Katuun te Ranga nena u Mana. Tara pöata turu kout nonei e ona hamatsköna, na tara pöata te habute nen a pula nonei e kato hamatskö hasina.
A matanen e here ii u tula te hiatungna, na nonei e ka mei u hatan tsunono u parpara i bakunen. A töa solo i koloto naia i tanen na e möa ta katuun tega atei sileien. Nonei puku has a töa te atei sile nen.
U hasobö u ngahangaha te haseien i hapötöeia turu rahatsing. Na tana solo ti ngöeien nonei U Ranga tere Sunahan.
U soldia turu ami ri Kolö i kukuteien ne osa ria turu hos u hiaka ne haseier u hasobö u hiaka na u gogoso.
Na u kilatan hiatatung u nou koru e lakasama i runguna a tsunono i taren. Nonei ena tusaluhe menou u kilata teka turu han hoboto ba nonei te tsunono hatagala ranouen. Nonei ena hahuna ranou u katuun u omi bate here noi a katuun te pita bulbulena u grep. U grep e haharuei nena u katuun u omi, na makum te pita bulbule ria u grep e haharuei nena a raharaha pan tere Sunahan te tagala saluhena.
Na turu hasobö u ngahangaha i tanen na i lagulagunen i koloto naia a solo teka: A KATUUN PAN TARA PAL KAPAN HOBOTO NA TSUNONO PAN TURU TSUNONO HOBOTO.
Balia e taregu a töa angelo te tuol ia tara pitala. Nonei e ku hapan uu turu apena hoboto ti tapaia iasa me poeiena, “La muma batemi gono hoboto moua tara kannou pan tere Sunahan!
Mi nou mia turu benö tara pal kapan na u soldia na u tsunono i taren, na turu benö turu hos na u katuun ti osaia i taren, na turu benö turu katuun hoboto, u katuun papala na u katuun pan, u katunun kukui puku na palair u katuun hoboto!”
Ba lia e taregu nonei a ka a omi te töatöa na u tsunonora i puta na u ami i taren bate gono hoboto siler tegi hiatatung gono menaien a katuun te osaia tara hos na u ami i tanen.
Na katuun te osaia tara hos na u ami i tanen i pile kapiin a ka a omi a töatöa na propet a gamogamo has te kato mami a man mirakol i matana ka a töatöa. Nonei e gamor u katuun ti ka mei a hatöatongo tara ka a omi a töatöa na ti hatsunono uu turu kesa i tanen. Na ka a omi te töatöa na propet a gamogamo has i lapo raia iahana kiou pan te saputena u tula u hiski koru.
Ba katuun te osaia tara hos e atung hamate ranei u ami i taren u kilatan hiatatung te butuma i rungnen. Bu apena hoboto e nou hamasul ria turu benö tara man soldia hoboto ti mate.
Ba lia e taregu a töa angelo te koul ma i Kolö bate pile nena a ki tara kökopona a kiou te möa ta nönöanen na a tsien a tiama.
Ba nonei e pile kap nena nonei a kökötsi pan, a liliahanei a omina i manasa, nonei e Satan, me kitse nen e antunan töana turu 1,000 u hiningal.
Ba angelo e lapo ba nanen tara kiou iogana me hakopena a kökopona a kiou me kits hakarapote nen, be Satan tema antunan gamo lel ranoui u katuun e antunana te kapa noua u 1,000 u hiningal. Na i murina te kapa noua u 1,000 u hiningal, ba nonei te gamon hapureseier romana a tsitabubun pöata.
Ba lia e taregu a man gumgum a man göagono na u katuun ti gum ia i taren. I hala rai a nitagala tegi ona meraien u katuun. Ba lia e tara hasegu a namnameir u katuun ti ngats pagoteir. U katuun teka i roron habulunganein u raranga hamana te rangein e Iesu na u raranga tere Sunahan, na nori ima hatsunone ii a ka a omi a töatöa na u kesa i tanen. Nori ima hatiti hasna ii a hatöatongo tara ka a omi a töatöa i poleren na i limaren. Ba nori e töatöa poutsur me tsunono gono meier e Kristo e antunaia turu 1,000 u hiningal.
Nori u katuun teka te takei tutuun ria romana tara tou mate. A palair u katuun hoboto ti mate ema töatöa pouts roi antunana te kapa noua romana u 1,000 u hiningal.
U katuun te takei pouts roua tara pöata tutuun teka e sasaala koru riou bate möar ta ka ta omi i taren. A hahuoluna tou mate ema tatei kato homi ranoui u katuun teka. Nori ena pris roua tere Sunahan na tere Kristo, na nori e tsunono gono has merouen antunana turu 1,000 u hiningal.
I murina te kapa noua romana u 1,000 u hiningal, be Satan tena purese riou tara tou kits i tanen.
Ba nonei tena gamo ranou u katuun hoboto tara han i puta, i Gok na man hun katuun i tanen i Megok. E Satan e gono hoboto mera noien tara hiatatung, u hihase i taren e para hapopona romana turu kotolana.
Nori e takei hoboto riou bate aroher a han a parpara i puta bate gono hahiser a han turu katuun tere Sunahan na taun has te ngil korue nen. Kaba u tula e koul nama romana i Kolö bate ats ranou u ami tere Satan.
Be Satan, te gamo raien, te lapo töatöa naroua iahana kiou pan te saputena u pannen tula u ahiin tuun. Tara makum teka e lapo mam raroua a ka a omi a töatöa na propet a gamogamo, be muriren be Satan te töan lapo naier. Ba nori te kamits homi korur romana tara lan na bong tara mamana pöata i murimuri.
Na lia u tari u gumgum u hiaka u göagono te gum ia e Sunahan. U kolö na u puta e hatalis ban a matanen, me möa lenina ta makum i taren.
Na lia u tara hasi u mate ti tuol ia i matana u gumgum u göagono, na u katuun papala na u katuun pan has. Ba man buku e palateier. Na u tana u buku i palata hasi, u bukuna tara nitöatöa. Ba u mate e kout merari a manka ti koloto naia tara man buku, a manka ti katoe men i puta.
Ba u katuun ti rukuia i tasi e takei poutsur, na u katuun hoboto ti mate i takei pouts has. Ba nori hoboto e kout merari a manka ti katoe len i puta.
Ba Tou Mate na Han turu Mate e lapo raria iahana a kiou pan te saputi u tula. A kiou teka nonei a hahuoluna a tou mate.
Ba u katuun a soloren tima koloto rai turu bukuna tara nitöatöa e lapo raria iahana kiou te saputi u tula.
Ba lia e taregu u kolö na u puta u tsimus. U kolö na u puta tutuun i tia hakapa, na e möa lel has tu tasi.
Ba lia e taregu a Taun a Göagono, a Jerusalem a tsimus, bate koul nama i Kolö te kana e Sunahan. Nonei e tara haniga here ii a tahol te hitöl mena a tson i tanen bate haseiena a man hasobö a man niga.
Ba lia e hengoegu u ranga pan te butuma turu gumgum u göagono me poeiena, “Tara iam. E Sunahan e ka gono tala meraiena u katuun i tanen. Nori e pala uariou tere Sunahan na nonei e Sunahan uanou i taren.
Ba nonei te hasokolei ranouen. E möa lel ta tou mate na ta nitaatagi na tu tabe na tu kamits. A nikaka mam e tia hakapa.”
Be Sunahan te gum ia turu gumgum u göagono e poeiena, “Alia e kato hatsimusegu a mamanaka.” Ba nonei e pei hasena i tar, “Alö go kolotein a manka teka. U ranga teka e manana na egi hamani.”
Ba nonei e pei lelena, “E kapa tala! Alia a Hatania na a Kapakapa. Esi te makana alia e haue gouen u ramununa tara nitöatöa te bututuna na tema holeri.
A katuun te tagala saluhena romana e lue nou a manka teka. Na alia e Sunahan uagou i tanen ba nonei te pien uanou i tar.
Kaba u pata bulbulu, na pala te hahamanar, na u katuun te hakats homir, na u hihipuli, na u tsiktsikolo na u lulu tson, na u matmatuna, na u gamogamo na u katuun te hatsunoner u kesa, a han i taren e kana romana iahana kiou pan te kulupuna u tula u ahiin u hiski koru. A ka teka nonei a hahuoluna tou mate.”
Ba töa angelo e la uanama i tar. Nonei a töa tara tohit a angelo ti ka mei a tohit a kap te saputi a tohit a nomi te kato homir u katuun. Ba nonei e poeiena i tar, “Lama, balia tena haröte goilö a Tahol tara Tunan Sipsip.”
Alia u kaia turu Namnamei tere Sunahan, ba nonei a angelo e söata mena nei lia turu töa u pokus pan koru. Ba nonei e haröte nei lia a han i Jerusalem, a Taun a Göagono, bate koul nama tere Sunahan i Kolö.
A taun teka e alesala mei u ualesala tere Sunahan. Nonei e kankanaha here ii a hatu a tsaspa te hol sei koruna bate tara butu here nei u galas.
A taun teka e ka mei a ololo pan a pia koru te hahiseien bate ka mena a maloto na huol a tamana i tanen, na maloto na huol a angelo ti taratara kapiin a man tamana. Na tara man tamana i koloto naia a solor a maloto na huol a hun katuun turu katunura i Israel.
Topisa tamana i kaia tara pala te butu nama a pitala, na tana topisa i pal Saut, na tana topisa tamana i pal Not, na tana topisa tara pala te tsirukuna a pitala.
A ololo tara taun i hatakeia ieluna a maloto na huol a hatu ti koloto naia u solo tara maloto na huol a aposol tara Tunan Sipsip.
A angelo te ranga ia i tar e ka mei u töa u ruein tunatuna u goul tega tuneien a taun na ololo i tanen na u tamana tara ololo.
A angelo e tune ii a taun u ruein tunatuna, a ningahangaha tara taun e antunaia tara 2,200 kilomita. Na nitataabala i tanen e kato has uu i iesana bate antunana tara 2,200 kilomita. Na te la sei uaien e antuna hasia tara 2,200 kilomita.
Ba angelo e tuna hasena a ololo e pongoto hapopoia tara topisa maloto na tönomo a ngaha, ti mar tuna uu katuun.
A ololo teka i kuie ii a hatu te ngöeri a tsaspa te hol seina, na manka iahana taun i kuie ii a goul a niga habong bate tara butu here nei u galas.
Na i kopina ololo tara taun e ka mei a mamana mar hatu a niga te hol seina. A hatu tutuun e ngöeri a tsaspa, na hahuol a sapaia bate ruruhanana, na hatopisa a aget bate hiakana, na hatohats a emeral bate bibilina.
A hatolimana hatu a niga teka e kolkolotona bate ngöeri a oniks, na hatönomo a kanilian bate mararana, na hatohit a krisolait bate ngöngöanana, na hatöal a beril bate bibil here nei u tasi. Na hatosiena hatu a niga teka a solonen a topas bate ka mena a tsi tana a tsi mar ngöngöana, na hamaloto a solonen a krisopres bate bibil ngöngöanana, na hamaloto na töa a solonen a haiasin bate ka mena a tsi tana a tsi mar ruruhana, na hamaloto na huol a solonen a ametis bate marahina.
A maloto na huol a tamana tara ololo i kuie ii a maloto na huol a hatu te hol seina te ngöeri a pel. A töa tamana i kuie ii ena töa ena pel. Na kalana iahana taun teka i kuie ii a goul a niga habong bate tara butu here nei u galas.
Na lia uma tare ii ta luman lotu iahana taun teka, taraha a Tsunono e Sunahan te tagala saluhena na Tunan Sipsip nori a luman lotu tara taun.
Na e möa ta pitala na ta tsihou tegi piri uu tara taun teka. Taraha? U ualesala tere Sunahan e piri nitöana, na u lam i tanen a Tunan Sipsip.
A man hun katunura i puta e hula la meriou romana u ualesala te alesala nama tara taun teka, na u tsunonora i puta e la uaier romana tara taun bate la gono meriou a moni a para na nikapan i taren.
A man tamana tara taun teka e kalata nitöa riou romana tara lan. Na e möa has nou ta bong tara taun teka.
A nikapan na mamanaka a niga turu hun katunura i puta ena la meriou romana iahana a taun.
Kaba a katuun a katokato homi na gamogamo tsi ta töa ta ka ta omi ema antunan tasu noi romana. U katuun peisa a soloren ti koloto hakapa raia iahana u bukuna tara nitöatöa tara Tunan Sipsip te tatei tasu riou.
Ba angelo e hatare nei lia a ramun olona tara nitöatöa. Nonei e kankanaha na e tara butu here ii u galas u niga na e oloma turu gumgum u göagono tere Sunahan na tara Tunan Sipsip.
Nonei e olo silaia i gusuna kalana tara taun a tsimus i Jerusalem. Na a huol a harerehina a ramun e kaia a man rueina tara nitöatöa ti roron hua mei a maloto na huol a pöata turu töa u hiningal. Na man kalaren i kato haniga pouts rai a man hun katuun.
E möa nou tu hamal tara taun teka. U gumgum u göagono tere Sunahan na tara Tunan Sipsip e ka noua tara taun teka, na u katunun kui i tanen e hatsunone rouen.
Nori e tare riou a matanen, na solonen e ka noua i poleren.
E möa lel nou ta bong, na nori ema ngil lele roi tu lam na ta pitala. A Tsunono e Sunahan nonei u ualesala i taren. Ba nori te tsunono riou tara mamana pöata i murimuri.
Ba angelo e poeiena i tar, “U ranga teka e manana na egi hamani. Na Tsunono e Sunahan te hatakeiena u namnamei turu propet te haleiema a angelo i tanen gomi hatara meraien u katunun kui i tanen aha te sukusukun butuna.”
Be Iesu e poeiena, “Hengo! Ema lehana noi ba lia te la guma romana. U buku teka e hatei nena a manka te butu nou, na katuun te kukutena u raranga i tanen ega sasaala.”
Alia e Jon. Alia nonei tu hengo a manka teka na tu tareien. Pöata tu hengo hakapeien lia na tu tara hakapeien lia, ba lia e tuhopö nena i mouna a angelo te haröte ii lia a manka teka tego hatsunono uu lia i tanen.
Ba nonei e poeiena i tar, “Alö goma markato uai teka! Alia has a katunun kui tere Iesu, alia na lö na man hahatoulana i tamölö u propet, na pala hoboto te hengoeier u raranga turu buku teka. Ara hoboto u katunun kui tere Iesu. Alö go hatsunoni e Sunahan!”
Ba nonei e pei hasena i tar, “Alö goma hamouse ii u raranga turu buku teka te hatei nena a manka te butuna romana. Taraha? A pöata te butu hamana noien e sukusuku nama.
Haka ban a katuun a omi ega kato homi noa has, na katuun te ka mena a markato a korkoriana ega kato hakorkoriana noa has. Na katuun a niga has ega kato haniga noa has iou, na katuun a matskö ega kato hamatskö noa has iou.”
“Hengo! Ema lehana noi balia te la guma. Alia ena la meguma romana a man hamatana balia temi mar hala hapopo has goua turu katuun hoboto timar kato uamen i puta.
Alia a Hatania na Kapakapa na tu Mam na tu Hamurimurima. Alia te ka gou tara mamana pöata.”
U katuun te galuser u hasobö i taren egi sasaala. Nori te tatei tasu ria tara tamana tara taun na e tatei nou ria tara huana u rueina tara nitöatöa.
Ielesala tara taun te ka ria u mar katuun teka: u katuun u omi, na u matmatuna, na u tsiktsikolo na u lulu tson, na u hihipuli, na u katuun te hatsunoner u kesa, na u katuun hoboto te gamogamor na te kukutier u raranga u gamo.
Be Iesu e poeiena, “Alia u haleiema a angelo i tar i tamölö tegana hatei menaien a hun katuun i tar a mamanaka hoboto teka. Alia e tubuna e Devit, na lia e hatubuna has gia i tanen. Alia a Tounlan te alesala hapanina.”
U Namnamei tere Sunahan e poeiena, “Lama!” Na hun katuun tere Iesu te hereri a tahol te katsin hitöluna e poeier, “Lama!” Na esi te hengoena a ka teka ega pei hasi, “Lama!” La muma, u katuun hoboto te makar. Eresi te ngilin uar emi tatei ueier u ramununa tara nitöatöa te möa ta hihol.
Alia e ranga hatagala gia turu katuun hoboto te hengoer u raranga turu buku teka te hatei nena a manka te butuna romana: te haponena romana ta katuun tu tana tu raranga turu raranga teka, be Sunahan te hala hase neien romana a man niomi te hatei nena u buku teka.
Na te luba nena romana ta katuun tu raranga turu buku teka, be Sunahan te luba has nena romana a tsi makum i tanen turu rueina tara nitöatöa na tara Taun a Göagono, te hatei nena u buku teka.
E Iesu, te hatei nena te mana uana a manka teka, nonei e poeiena, “U mana koru, ema manasa noi ba lia te la guma romana!” U mana. Lama, o Iesu a Tsunono!
A Tsunono e Iesu e tatei taguhu rena u katuun hoboto i tanen. U mana.









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































