












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Jisasa baa Dapiti tatanya mandipae. Dapiti baa Apotakame tatanya mandipae. Pii dake Jisasa Kataisanya yumbange tata paliuu epeamino dupanya:
Apotakame ikiningi Aisake. Aisake ikiningi Jekope. Jekope ikiningi dupa Jutapi dee baanya kaiminingi dupapi.
Juta ikiningi dolapo Petesapa Satapa. Dolaponya endangi doko Tama. Petesa ikiningi Esotone. Esotone ikiningi Lamo.
Lamo ikiningi Aminatape. Aminatape ikiningi Nasone. Nasone ikiningi Salomane.
Salomane ikiningi Boasa. Boasa endangi doko Leapa. Boasa ikiningi Opeta. Opeta endangi doko Lusa. Opeta ikiningi Jesi.
Jesi ikiningi doko Kiŋi Dapiti. Dapiti ikiningi Solomone. Solomone endangi doko wamba akali Yutayame enda nyiamo doko.
Solomone ikiningi Liapome. Liapome ikiningi Apaisa. Apaisa ikiningi Esa.
Esa ikiningi Jiosapata. Jiosapata ikiningi Jotama. Jotama ikiningi Usaya.
Usaya ikiningi Jotame. Jotame ikiningi Easa. Easa ikiningi Esekaya.
Esekaya ikiningi Manasa. Manasa ikiningi Emosa. Emosa ikiningi Josaya.
Josaya ikiningi dupa Jekenayapi dee baanya kaiminingi dupapi. Gii dokopa Isataele endakali dupa Bapilone yuu dokonya lanyoo peami-pyaa.
Pateaminopa Jekenayame Siatiele mandea-pyaa. Siatiele ikiningi Setapapele.
Setapapele ikiningi Apiata. Apiata ikiningi Elayakimi. Elayakimi ikiningi Eso.
Eso ikiningi Setoko. Setoko ikiningi Ekimi. Ekimi ikiningi Elayata.
Elayata ikiningi Eliesa. Eliesa ikiningi Matana. Matana ikiningi Jekope.
Jekope ikiningi Josepe. Josepe doko enda Matia akalingi. Enda Matia doko Jisasa kandao Kataisana lengema dokonya endangi.
Dopana, wamba Apotakame kateamo gii dokonya pituu, Dapiti kateamo dokonya tuu lao yumbange tata paleamino dupa kingi ita mende-kisa dee kitomende. Dapiti kateamo gii dokonya pituu, Isataele endakali dupa Bapilone yuu dokonya lanyoo peamino gii dokonya tuu lao yumbange paleamino dupa kingi ita mende-kisa dee kitomendeaka. Bapilone yuu dokonya lanyoo peamino gii dokonya pituu, Kataisa doko mandeamo gii dokonya tuu lao yumbange tata kingi ita mende-kisa dee kitomendeaka paleami-pyaa.
Jisasa Kataisa mandeamo dokonya atome doko dapa: Jisasa endangi Matia doko akali Josepeme nyetana lao andaka joo peteambi-pyaa. Dopaka doko, Josepeme Matia endana lao lanyepala nayamopa, Oli Sipitisame Matia wane maiyamopa tongata petea-pyaa.
Matia akalingi Josepe doko akali epe tolatae dokonyana, baame Matia elya pisala nayato lao masia-pyaa. Dopa lao masetala baame enda doko elyakao pata-pata lao kayatoana lao masia-pyaa.
Dopa lao masoo kateamopa, Kamongonya enjele mendeme baa kombeame lamaiyoo, “Josepe, Dapiti yumbange, embame enda Matia doko embanya enda jina lao lanyalanya paka nakayape. Baanya inginya wane pilyamo doko Oli Sipitisame maiya.
Baame wane ane mende manditana, embame baa kenge doko Jisasa lape. Doko baame baanya endakali dupanya koo dupa kunanya nepatakamaitala pyoo nyetana,” lea-pyaa.
Piamo dutupa pitaka wamba Kamongome potopesa mende-kisa pii leamo datupa angi injisoo pia-pyaa: “Enda mapuakae akali mendepa tole napingi mendenya inginya wane ane mende pititamopa mandita. Mandipatamopa dupame baanya kenge doko Emanyuele latamina,” potopesa dokome dopa lea-pyaa. (Kenge Emanyuele dokonya tenge doko Gote naima-pipa tole kalyamano.)
<range>
Josepe paliuu sakatatala Kamongonya enjele dokome baa lamaiyamoli pyoo baame enda doko lanyia-pyaa.
Dopaka doko, baame enda dokopa tole napyawaka katao wane ane doko mandeamo gii dokonya tuu lea-pyaa. Dopa petala baame wane doko kenge Jisasa lea-pyaa.
Matiame Jisasa Jutia yuu taono Beteleme lenge dokonya mandea-pyaa. Gii dokopa akali Etote lenge doko kiŋi katea-pyaa. Maitakao niki pyakaengesa tange buinya tenge masingi akali mendapuame Jetusaleme ipupala lao pituu, “Jutamanya kiŋi katatana lapae wane ŋaŋa doko anja mandipae silyape? Naimame baanya bui doko niki pyakaengesa-kaita katamosa kandatala baa tama pyaa epelyamanona,” leami-pyaa.
<range>
Kiŋi Etoteme pii doko sepala baa walu lea-pyaa. Jetusaleme tange endakali dupa pitakame sepala apata walu leamiaka-pyaa.
Etoteme pitisa mupapi dee Jutamanya mana setapae masingi akalipi dupa pitaka epena lao nyoo elyambu pia-pyaa. Dopa petala, “Kataisa doko yuu andukunya mandipengepe?” lao pisia-pyaa.
Dupame baa lamaiyoo, “Jutia yuu dokonya yuu taono Beteleme dokonyana,” leami-pyaa. “Doko potopesa dokome dapa lao pepa pia-pyaa:
‘Jutamanya yuu Beteleme, emba Juta tata isoo kalyamino akali andake dupanya pundipundi joo nasilino. Emba-kisa akali andake mende pyakalyeta. Baame nambanya Isataele endakali dupa setao katakatana,’ lao pia-pyaana,” leami-pyaa.
Dopa lateaminopa Etote baame elyakawaka akali niki pyakaengesa tange kanja paanya epeamino dupa epena latala tipa-tipa pyoo, “Gii andukupa bui doko kateape?” lao pisia-pyaa.
Dopa petala dupa Beteleme pena latala lamaiyoo, “Nyakamame wane doko kutakondape pyoo kutalapape. Kutao kandatala dokopa, nambame apata tama pyaa patona langya ipupape,” lea-pyaa.
Dupame kiŋi dokonya pii dupa sepala peami-pyaa. Peaminopa wamba niki pyakaengesa-kaita bui kateamo kandeamino dokoaka ipao katea-pyaa. Dopa petala wambao pao wane mandipae siamo desa katao lita pia-pyaa.
Dopa piamopa dupame bui doko kandatala nyakamanya mona doko etete yaepeami-pyaa.
Mona yaepao andaka kolandatala wane dokopa endangi Matia dokopa dolapo kandeami-pyaa. Dopa petala dupame isa luma lakapala wane doko tama piami-pyaa. Dupame nyakamanya mandi dupa tangupala oapi mendapua wane doko maiyami-pyaa. Golopi, kena tunduma pipae pingi pautapi, dee mamba yale tunduma epe pingi mendepi dutupa maiyami-pyaa.
Kuka Goteme akali dokaita Etote kalyamosa-kaita pilyala naena lao kombea pimaiya-pyaa. Dopa piamosa dokaita kaitini waka mendenya-kaita nyakamanya yuusa pilyiami-pyaa.
Akali dokaita pateaminopa, kuka Kamongonya enjele mendeme Josepe kombea pimaiyoo, “Emba sakatala wane dokopa endangipa dolapo laminao Isipe yuu dokonya paka puu. Dokonya katatenopa nambame emba tenda dee langitoli pyoo pilyetena, Etoteme wane doko kutao pyao kumasalanya pilyamona,” lea-pyaa.
Dopa lateamopa kuka dokonya Josepeme sakatatala wane dokopa endangipa dolapo laminao Isipe paanya pea-pyaa.
Pupala Josepe Isipeaka katao Etote kumiamo gii dokonya tuu lea-pyaa. Dopa piamo dokome potopesa mendenya nengekaita lungu petala Kamongome lao pituu, “Nambanya ikiningi doko Isipe yuu dokonya kateamopa, nambame epena leona,” leamo pii doko etete angi jia-pyaa.
Kanja epeamino akali niki pyakaengesa tange dupame Etote baa minakasetala pumi lumu lao masetala baa etete imbumi kumia-pyaa. Dopa petala yuu Betelemepi dee Beteleme tengesa yuu singi dupanyapi pupala wane ŋaŋa ane ee kana lapo pataepi dee ee kana laponya anatenapi dupa pitaka pyao kumasala pena lea-pyaa. Baame niki pyakaengesa tange masingi akali dupa pisiamopa, dupame baa lamaiyamino gii doko masoo dopa pia-pyaa.
Dopa piamo dokome wamba potopesa Jetemayame pii leamo datupa angi jia-pyaa.
“Dupame yuu Lama lenge dokonya pii dupa setami. Dupame yako lao kondo-kondo pyoo ee latamino dupa setami. Enda Lesolome baanya wane dupa lao ee latamopa endakali mendaipi mendeme kapa pao baanya mona minao auu pisakamaiya nayata. Doko, baanya wane dupa pitaka nakatataminosa dopa latana,” lea-pyaa.
Etote kumateamopa, maitakao Kamongonya enjele mende Isipe yuu dokonya ipupala Josepe kombea pimaiyoo, “Emba wane dokopa endangipa dolapo laminao Isataelemanya yuu dokonya pilyepe. Wane doko pyalanya piamino endakali dupa kumatelyaminona,” lea-pyaa.
<range>
Dokopa Josepeme wane dokopa endangipa dolapo laminao Isataelemanya yuu dokonya pilyia-pyaa.
Dopaka doko, Akelesa dokome baanya takange Etotenya panda nyoo Jutia yuu dokonya kiŋi joo kalyamo lapae sia-pyaa. Dopa lapae sepala baa yuu dokaita paanya paka kaya-pyaa. Dokopa Goteme baa kombea mende pimaitiamopa, Galili yuu dokonya yangi-kaita pea-pyaa.
Baa pao yuu taono Nasatete lenge dokonya katea-pyaa. Dopa piamo dokome wamba potopesa dupame, “Baa Nasatete tangena latamina,” leamino pii doko angi jia-pyaa.
Gii dokopa akali Jone Kaimbu Pingi doko ipao Jutia yuu dokonya endakali napalenge yuu mendasa katapala pii panao tee pyao lamaiya-pyaa.
Baame lao pituu, “Kaitinya Katenge dokome isingi doko tengesa petelyamona mona kapilyalapa!” lao lamaiyoo katea-pyaa.
Potopesa Aisayame lao pituu, “Endakali napalenge yuu mendasa akali mendeme katapala wii lao, ‘Kamongonya kaitini doko depa lanya setakamaiyepape! Baanya kaitini dupa tolasakamaiyepape!’ lao katatana,” lea-pyomo doko akali Jone baa kandao lea-pyaa.
Jone baa mena kamele itimi yonge pee wasepae dupa pyoo, matapu mena pulumakao yanungimi wasepae pyoo katea-pyaa. Baa nee neamo dupa pauyombopi ambulya kakasa lingi dupapi dupa nao katea-pyaa.
Dopa piamopa Jetusaleme tangepi, Jutia yuu doko pitakanya tangepi, dee endaki Jotane mate dosale tangepi dupa Jone baa kateamo dokonya epeami-pyaa.
Ipupala dupame nyakamanya koo pingi dupa lao paneaminopa, baame dupa endaki Jotanenya kaimbu pyakamaiya-pyaa.
Dee akali Patasipi Satyusipi longo mendapua kaimbu pyekena lao epeamino kandatala, baame dokaita lamaiyoo, “Nyakama kanopato pambeanya mandipae dupa, apimi nyakama Goteme kapa pao imbu kayata doko langipumosa paka kayao wandyalanya epelyamipi?
Dopana, nyakamame mona kapilyetala mona kapilyetae dupame mana miningimali pyoo minalapape.
Nyakamame nyakama tangenya mona dokome, ‘Apotakame naimanya takangena,’ lao masala nayalapape. Kana silyamo datupa Goteme kapa pao Apotakamenya wane jina lapyalina lao, nambame nyakama langilyo.
Uaa doko ita tengenya depa latae sepelyamo. Dii epe manja naenge ita dupa pitaka pokanya setapala itatenya soo yangata.
Nambame nyakama mona kapilyalapale lao endakimi kaimbu pyekelyo. Dopaka doko, akali maita pyao epelyamo dokome Oli Sipitisa dokopa itatepame nyakamanya kaimbu pyakata. Baanya pupu lapae dokome nambanya pupu lapae doko ita miningi. Nambame baanya moko pee pingi dolapo sakamaipenge namba epe daaka.
Baame baanya yati doko minao wiisa angi imbupi pyasoo silyamo dupa pitaka yapapala angi dupa baanya nee setenge anda dokonya setata. Imbu dupa ita konjala naenge dokonya soo yangatana,” lea-pyaa.
Gii dokopa Jisasame Galili yuu doko yakinatala endaki Jotane mate dokonya Joneme kaimbu pyekena lao epea-pyaa.
Dopaka doko, Joneme Jisasanya mona aloo pyakamaitoo latala lao pituu, “Embame nambanya kaimbu pyakapili doko yakana, nambame embanya kaimbu pyakatale lao epelepe?” lea-pyaa.
Dopa leamoaka doko, Jisasame baanya pii yanu pyakamaiyoo, “Kayapala indupa nambame lelyoli pii. Nalimbame dopa pyoo mana tolatae dupa pitaka kapa pisatambanopa auu pitana,” lea-pyaa. Dopa leanya Joneme baanya pii doko watao minao kaimbu pyakamaiya-pyaa.
Jisasanya kaimbu pyalu petakamaiyamopa baame endaki doko yakinatala pyakalyia-pyaa. Pyakalyeteamopa kaiti doko saa papa laloo pia-pyaa. Dopa peteamopa baame kandeamopa Oli Sipitisa doko yaka maileo joo ipupala Jisasa baa-kisa petea-pyaa.
Dokopa kaiti-kisa katao pii mende lea dokome, “Doo kalyamo doko nambanya Ikiningi etete mona setenge doko kalyamo. Nambame baa kandao etete mona epe palyingina,” lea-pyaa.
Gii dokopa Sataneme Jisasa minao makande pina lao Oli Sipitisa dokome baa laminao endakali napalenge yuu mendasa pea-pyaa.
Pupala dosa Jisasame kuka kotakapi gii kingi ita kitomende nee nanao Gote lao masoo mee katea-pyaa. Dopa petala maitakao baa lopo kaya-pyaa.
Dokopa makande pingi akali dokome baa kateasa ipupala lao pituu, “Emba Gote Ikiningi tamo kandao doko, embame kana silyamo datupa kapilyetala nee jina laa!” lea-pyaa.
Dopa leamoaka doko, Jisasame baanya pii yanu pyakamaiyoo lao pituu, “‘Endakali mende nee nenge tenge dokonya iki saka nakatenge. Daa, Gotenya kaimbu dokonya pii lapae epenge dupa pitakame endakali saka katasingina,’ dopa lao pepa pyapae silyamona,” lea-pyaa.
Dopa lateamopa Sataneme baa laminao yuu taono etete epe Jetusaleme dokonya pupala, losuu anda andake kame etete ketae dokonya katena lea-pyaa.
Dopa latala baame Jisasa lamaiyoo, “Pii mende dapa lao pepa pyapae silyamo: ‘Goteme emba lao masetala baanya enjele dupa lamaiyapomona,’ dee, ‘Aopyoo latala kaname embanya mokopi mende koyatame lao enjele dupame emba kopyoo nyalamino.’ Dopana, emba Gote Ikiningi tamo kandao doko, ketae dokonya katao isa manga!” lea-pyaa.
Dokopa Jisasame baa lamaiyoo, “‘Embame embanya Kamongo Gote doko minao makande napipi,’ lao pepa pyapae silyamoakana,” lea-pyaa.
Sataneme Jisasa deaka laminao yuu manda etete ketae mendenya pupala isa yuu dake pitakapi dupanya auu pipae dupapi dupa baa laitaka pia-pyaa.
Dopa petala baame Jisasa lamaiyoo, “Embame luma lakapala namba tama pitino kandao doko, oapi datupa pitaka nambame emba ditoana,” lea-pyaa.
Dopa leamopa Jisasame baa lamaiyoo, “Satane, emba puu! ‘Embame embanya Kamongo Gote doko tama pyoo baanya iki kalai pyakamaiyoo katape!’ lao pepa pyapae silyamona,” lea-pyaa.
Dokopa Sataneme Jisasa yakinatala pea-pyaa. Dopa peteamopa enjele mendapuame ipupala Jisasa nisiami-pyaa.
Jone anjetelyaminona lapae doko Jisasame sepala dokopa, baa Galili yuu dokonya pilyia-pyaa.
Pilyetala Nasatete yuu dokonya kuki katapala yuu taono Kapaneame dokonya pao katea-pyaa. Yuu taono Kapaneame doko endaki Galili Pete dokonya lembatena singi-pyaa. Yuu taono Kapaneame doko, akali tata Sepyulanepa Napatalaipanya yuu dokonya sia-pyaa.
Dopa piamo dokome potopesa Aisayame pii mende dapa leamo doko angi jia-pyaa:
“Sepyulanemanya yuupi, Napatalaimanya yuupi, endaki pete lembapi, endaki Jotanenya yangi-kaitapi, endakali tata waka dupanya yuu Galili dokonyapi, endakali iminjetaenya katatamino dupame tii pipae andake doko kandatami. Endakali kumapenge yuu iminjetae dokonya katatamino dupa tii pipae dokome tii pisetana,” Aisayame dopa lea-pyaa.
<range>
Gii dokopa pituu, Jisasame baanya pii doko tee pyao dapa lao panao lamaiya-pyaa: “Kaitinya Katenge dokome isingi doko tengesa petelyamona, nyakama mona kapilyalapa!” lao lamaiya-pyaa.
Jisasa Galili Pete lemba dokaita payao pituu, baame akali nyalambo kaiminingipa mendalapo, Saimone, kenge mende Pita lengema dokopa baanya kaiminingi Endutu dokopa dolapo kandea-pyaa. Dolapome wapaka nyalanya wapaka nyingi mandi mende endaki pete dokonya pyandao kateambi-pyaa. Akali dolapome wapaka nyoo pisinisa pingimba-pyaa.
Baame akali dolapo lamaiyoo, “Nambame nyalambo endakali lanyingi injisotona, namba watao ipupa,” lea-pyaa.
Gii dokopaka akali dolapome wapaka nyingi mandi dupa yakinatala baa watao peambi-pyaa.
Baa dee kuki ulipisale pupala nyalambo kaiminingipa waka mendalapo, Sepete ikiningi Jemesa dokopa baanya kaiminingi Jone dokopa dolapo kandea-pyaa. Dolapo nyalambonya takange Sepete doko-pipa sipi mendenya pituu nyakamanya wapaka nyingi mandi dupa wasoo petami-pyaa. Dopa piaminopa Jisasame akali dolapo epena lea-pyaa.
Gii dokopaka akali dolapome sipi doko nyalambonya takange doko-pipa yakinatala, baa watao peambi-pyaa.
Jisasame Galili yuu doko pitakanya awali lao paya-pyaa. Dopa pyoo baame endakali dupa nyakamanya losuu anda dupanya mana lamaita, Kaitinya Katenge dokome isingi dokonya lao Wai Pii Epe doko lamaita pia-pyaa. Dee baame endakalipi yaina tata tatame pyapae dupapi papa tambotae dupapi dupa pitaka mee injisoo katea-pyaa.
Baame piamo dupanya pii doko Sitia yuu doko pitakanya taya-pyaa. Dopa piamopa endakali dupame yaina tata tatame pyapae dupapi, tanda koo nengepi, enjele koo paletapi, mandipaeme nyingipi, papa tambotaepi dupa pitaka laminao epeami-pyaa. Dopa piaminopa Jisasame dupa mee injisia-pyaa.
Endakali kambu longo mendapuame yuu Galili Dekapolisapi, Jetusalemepi, Jutiapi, endaki Jotane yangi-kaitapi, dupanya katao Jisasa watao payata piami-pyaa.
Jisasame endakali kambu longo dupa kandatala baa yuu manda mendenya pao petea-pyaa. Peteamo dokonya baanya disaipele dupa ipupala baa pituu kakopeami-pyaa.
Dopa piaminopa baame tee pyao dokaita dapa lao mana lamaiya-pyaa:
“Monanya tipya joo kalyamano lao masoo katenge endakali dupa, Kaitinya Katenge dokome isilyamona mona yaepena.
“Ee lao katenge endakali dupa, Goteme mona epe palisetana mona yaepena.
“Endakali andanda semaiyoo katenge dupame yuu dake nyakamanya moya nyetamina mona yaepena.
“Lopo pilyamopapi endaki nanu pilyamopapi napu laka lao putiti kaengeli pyoo, mana tolatae doko nyipu laka lao putiti kayao katenge endakali dupa, Goteme maiyoo etete kapa pisetana mona yaepena.
“Endakali yango kondo kaenge dupa, Goteme kondo kayatana mona yaepena.
“Mona epe palenge endakali dupame, Gote kandatamina mona yaepena.
“Mona mendai paliuu katamana lao kyoto joo akema lenge endakali dupa, Goteme baanya ikiningina latana mona yaepena.
“Mana tolatae watao minapiminosa kenda pipae nyilyamino endakali dupa, Kaitinya Katenge dokome isilyamona mona yaepena.
“Nyakamame namba watao minataminosa endakali dupame nyakama kenda pisowapi, sambo pii koo tata tata dupa lawapi, pyao watawapi pitamino dokopa, nyakama mona yaepapenge.
Nyakamanya yole etete andake doko kaitinya sekelyamona, nyakama eteke kayao mona epe palyalapape! Wamba potopesa kateamino dupa dopaka piami daape.
“Nyakama aipi joo yuunya kalyamino. Aipi doko tende napitamo kandao doko, dee aipa petala tende pisepengepe? Aipi dopaleme mende etete napipenge. Endakali dupame soo nepatala moko katao paengema.
“Nyakama lama kaiyepae joo yuunya kalyamino. Yuu taono mende manda mendenya singi doko kapa pao yalo petae nasingi.
Endakali dupame lama mende kaiyepala titopene penge mendenya koko setapala sanga pyambala naengema. Dopa napinya, setapenge panda dokonya setengesa endakali andaka petenge dupa pitaka tii pisingi!
Dopaka pyoo nyakamame endakali dupa tii pisoo kalyepape! Dopa pitaminopa dupame nyakamanya kalai epe dupa kandatala nyakamanya Takange kaitinya katenge doko lao lalyetamina,” Jisasame lea-pyaa.
“Moseseme pii pepa piapi potopesa dupame pii pepa piamipi dupa nambame mee injisala epena lao masala nayalapape! Nambame etete angi injisala epeo.
Nambame nyakama kiningi langilyona, yuupi kaitipi dupa kapa pao etapengeaka doko, mana setapae dupanya kuki etete mende tamopi, kaki mendai mende tamopi, alu napyoo mee soaka pao dupa pitaka pyoo etatamo gii dokonya tuu lata.
Dopana, endakali mendeme mana setapae dupanya mendenya kuki etete mende yalatala endakali waka dupame dopaka pina lao mana lamaitamo doko, baa Kaitinya Katenge dokome isingi endakali dupanya anasale joo katapenge. Dopaka doko, endakali mendeme mana setapae dupa watao minatala endakali waka dupame dopaka pina lao mana lamaitamo doko, baa Kaitinya Katenge dokome isingi endakali dupanya alyasale joo katapenge.
Nyakamame mana tolao minatamino dokome mana setapae masingi akalipi Patasipi dupanya mana tolatae dupa ita minala nayatamo kandao doko, Kaitinya Katenge dokome nyakama etete isala nayatana lao nambame nyakama langilyona,” lea-pyaa.
“‘Embame endakali pyao kumasala nayape. Endakali mendeme endakali yango mende pyao kumasetamopa, baa laminao kosa laa pupengena,’ lao nyakamanya yumbange dupa lamaiyamino doko nyakamame sepeami.
Dopaka doko, nambame nyakama dapa langilyo: endakali mendeme endakali yango mende imbu kaelyamo doko laminao kosa laa pupenge. Dee endakali mendeme endakali yango mende kandao lamba lao pii koo lelyamo doko baa kanjole mupa dupa-kisa laminao pupenge. Dee endakali mendeme mende kandao kyakaenge mona napalengena lelyamo doko, baa ita tao katenge yuu koo dokonya pupenge.
Dopana, embame epe mende Gote kundi maiyanya minao pao setakamaingi olata toko tengesa dosa katao, embanya endakali yango dokome emba-kisa kenda pipae mende setelyamona lao masii kandeno doko, epe minao pateno doko olata toko enombasa dosa sina setape. Setapala emba wambao pao baapa pii lao tolatala mona mendai palyalapape. Dopa petala embame dee ipao epe mende Gote maipenge doko maipina,” Jisasame lea-pyaa.
<range>
“Dee akali mendeme emba kosimi laanya pia kandeno dokopa, kosa laa pao pituu kaitinisa ene pitamopa yapa mona mendai palyalapape. Daa tamo kandao doko, akali dokome emba laminao pao pii tolasingi akali jasa doko maitamopa, dokome yanda singi dupa maita. dupame emba anjingi andaka pyandatami.
Emba dokonya anjetae paliuu akali dokonya saandi emba-kisa setamo dupanya etete mendaipi mende nasina lao yanu pyao etapala dokopaka ipatena lao nambame emba kiningi langilyona,” lea-pyaa.
“‘Embame kepo kolala nayape,’ lapae pii doko wamba nyakamame sepeami.
Dopaka doko, nambame nyakama dapa langilyo: akali mendeme enda mende kandatala kepo kolao nyipu laka lao masilyamo dokome enda doko moname kepo kolao nyepelyamo.
Dopana, embanya lenge tolae dokome emba koo pyaale lao mapisia kandeno doko, lukunya nepape! Embanya yonge dokonya kuki mende alu pitamo kandao doko, kuki auu pyoo katate. Dopaka doko, embanya yonge pitaka kateta yuu koo dokonya soo pyandatamo doko, etete auu pyoo nakatate.
Embanya kingi tolae dokome emba koo pyaale lao mapisia kandeno doko, kepanya nepape! Embanya yonge dokonya kuki mende alu pitamo kandao doko, kuki auu pyoo katate. Dopaka doko, embanya yonge pitaka kateta yuu koo dokonya pateno doko, etete auu pyoo nakatatena,” Jisasame lea-pyaa.
“‘Akali mendeme baanya etanenge doko watao pyao pituu, watao pingi pepa mende maipengena,’ leamiaka-pyaa.
Dopaka doko, nambame nyakama dapa langilyo: akali mendenya etanenge dokome kepo kolala nayatamopa mee watao pyatamosa, enda dokome dee akali waka mende nyetamo kandao doko, akali wambatae doko mambele enda dokome kepo kolao nyilyamo. Enda watao pyatae doko dee akali waka mendeme lanyilyamo dokome kepo kolawaka nyilyamo,” Jisasame lea-pyaa.
“‘Embame Kamongo doko kandao opale mende kiningi etete pituu muli mauwana lateno doko, kayala nayao latenoli pyoo pipina,’ lao nyakamanya yumbange dupa lamaiyamino doko nyakamame sepeami.
Dopaka doko, nambame nyakama dapa langilyo: nyakamame pii mende lao pituu muli mauwa kiningi lelyona laa nayalapape. Pii doko pupu lasalanya kaiti doko kenge laa nayalapape. Kaiti doko Gotenya isoo petenge toko mende.
Nyakamame pii mende pupu lasalanya yuunya kenge doko laa nayalapape. Yuu doko Gotenya moko setapae petenge panda mende. Nyakamame pii mende pupu lasalanya yuu taono Jetusaleme doko kenge laa nayalapapeaka. Jetusaleme doko kiŋi andake dokonya taono mende.
Nyakamame pii mende pupu lasalanya nyakamanya aiyomba iti akuala nayalapape! Nyakamame nyakamanya aiyomba iti mendaipi mende yaku injiseta pumbuti injiseta napitami.
Dopana, nyakamame pii mende ŋee lao pituu ŋee iki laapape. Daa lao pituu daa iki laapape. Pii waipa sinyoo lelyamino dupa Sataneme sakatasingina,” Jisasame lea-pyaa.
“‘Akali mendeme embanya lenge lukatamopa itingi lengeaka lukope. Nenge longatamopa itingi nengeaka longape,’ lapae pii doko wamba nyakamame sepeami.
Dopaka doko, nambame nyakama dapa langilyo: endakali mendeme nyakama-kisa koo pitamo doko pina kayalapape. Endakali mendeme nyakamanya wakena tolae-kaita pyao takia kandeno doko, yangi-kaita apata takina kayapeaka.
Dee endakali mendeme nyakamanya yonge pee isa pingi doko nyotoo lao kosa lea kandeno dokopa, yonge pee kisa pingi doko apata baa maiyepapeaka.
Dee kapomanenya isingi akali mendeme nyakamanya mende kandao pinju soo tengesale katao mapa lea kandeno dokopa, londatili katao soo mapape.
Endakali mendeme oapi mende dii lao tee latamopa maipi. Endakali mendeme saandi mende tee latamopa maita tuu laa nayape,” Jisasame lea-pyaa.
“‘Embame embanya kaita miningi dupa auu kayao katao yandapipi dupa imbu kayape,’ lapae pii doko nyakamame sepeami.
Dopaka doko, nambame nyakama dapa langilyo: nyakamame nyakamanya yandapipi dupa auu kayao katao, nyakama watao pyalanya pilyamino dupa nisoo loma salapape.
Dopa pitamino dokome nyakamanya Takange kaitinya katenge dokonya wane joo katatami. Baame niki doko endakali koopi epepi dupa pitaka-kisa tapina lenge. Baame aiyuu doko endakali mana tolatae miningipi mana koo miningipi dupa pitaka-kisa epena lenge.
Nyakamame endakali nyakama auu kayatamino dupa iki auu kayatamino kandao doko, dokonya nyakama yole aki mende nyetamipi? Takisa nyingi akali dupame dopaka napingimape?
Dee nyakamame nyakamanya kaita miningi dupa iki pii epe lamaitamino kandao doko, aki mana mendeme waka dupa ita minatamipi? Kamalya katenge endakali dupame dopaka napingimape?
Dopana, nyakamanya Takange kaitinya katenge dokome tolalakao tolatae katengeli pyoaka nyakama kalyepape!” Jisasame lea-pyaa.
“Nyakamame nyakamanya mana tolatae dupa endakali dupame kandapimili lao minatamane lao kandao kalyepape. Dopa pitamino kandao doko, nyakamanya Takange kaitinya katenge dokome nyakama yole mende nandita.
“Nyakamame opale mende endakali tipya mende nisoo maiyoo pituu dokopa, minakasingi endakali dupame Jutamanya losuu andapi kaitini kembopi dupanya endakali dupame nyakama lalyipimili lao maku longo lengemali pyoo laa nayalapape. Minakasingi endakali dupame nyakama lalyipimi laka lao masingima. Dopa pingi endakali dupame nyakamanya yole doko nyepelyaminona lao nambame nyakama kiningi langilyo.
Dopaka doko, nyakamame endakali tipya mende nisoo pituu dokopa, kingi tolae-kaitame nisetamino doko koya-kaitame nakandena lao nisalapape.
Dopa pyoo nyakamame kondo kaenge mana doko yalo pyoo minataminopa nyakamanya Takange dokome mana yalo pyoo minatamino dupa kandatala nyakama yole mende ditana,” Jisasame lea-pyaa.
“Dopana nyakamame loma setamino gii dokopa minakasingi endakali dupame loma singimali pyoo sala nayalapape! Dupame losuu andapi kaitini kembopi dupanya katao endakali enombanya loma sipuma laka lao masilyamino. Dopa pingi endakali dupame nyakamanya yole doko nyepelyaminona lao nambame nyakama kiningi langilyo.
Dopaka doko, nyakamame loma salanya pituu nyakamanya palenge palo ongonya pao kaita pai lanyetala nyakamanya Takange yalo pyoo katenge doko lao loma salapape! Dopa pitaminopa nyakamanya Takange dokome nyakamame yalo pyoo pitamino doko kandatala nyakama yole mende dita.
“Dee nyakamame loma soo pituu, kamalya katenge endakali dupame pingimali pyoo niminamu lao loma sala nayalapape! Dokaitame pii longo lao loma silyamano doko mambele Goteme setana lao masingima.
Nyakama endakali dopale joo nakalyepape! Nyakamanya Takange Gote dokome nyakamanya daa jilyamo dupa nyakamame tee laa naengesa wambao masingi!
Nyakamame dapa lao loma salapape: Naimanya Takange ketae kaitinya katenge doko, Embanya kenge doko auu pyoaka sina lape.
Embame naima isoo ipao katape. Ketae kaitinya embanya masingili pingimali pyoo, isa yuu dakenya pyepa lape.
Indupaka natamanoli pyoo nee dupa dipi.
Embame naimanya koo dupa kunanya nepakape. Dopaka pyoo naimanya koo pyekelyamino dupanya yanu dupa kaelyamano.
Koo pyepa lao makande pingi dupanya embame naima laminao napupi. Koo tata dupanya embame naima pyoo nyepe.
Dopana, endakali mendeme nyakama-kisa koo pitamo dupanya yanu nyala nayatamino kandao doko, nyakamanya Takange kaitinya katenge dokome nyakamanya koo pitamino dupa kunanya nepakataka.
Dopaka doko, nyakamame endakali waka dupanya koo pitamino dupanya yanu dupa kayala nayatamino kandao doko, Goteme nyakamanya koo pitamino dupa kunanya nepakala nayatakana,” Jisasame lea-pyaa.
“Nyakamame Gote lao masalanya nee nanao katatamino dokopa, minakasingi endakali dupame pingimali pyoo enomba kumala nayalapape. Dokaitame nee nanao kalyamini lamo lao endakali dupame nyakama kandena lao enomba kumao lambalu pyapae paengema. Dopa pingi endakali dupame nyakamanya yole doko nyepelyaminona lao nambame nyakama kiningi langilyo.
Nyakamame nee nanao katatamino dokopa nyakama lengelyaapi kaimbu pyapala aiyomba dupa kai pyao auu pisalapape.
Endakali dupame nyakama nee nanao kalyaminona lao masala naena lao dopa pyepape. Dopa pitaminopa nyakamanya Takange yalo pyoo katenge dokome iki maseta. Baame nyakamanya yalo pyoo pitamino doko kandatala nyakama yole mende ditana,” Jisasame lea-pyaa.
“Nyakamame oapi epe dupa yuu dakenya nyoo limbala nayalapape. Yuu dakenya setapaesa kokalyame koyasingi. Dee kaa tao koenge. Pake nenge endakali dupame anda kalupala pake nyingimaka.
Dopana, nyakamame oapi epe dupa nyakamanya jina lao kaitinya limbalapape. Kaiti dokonya kokalyame koyasala nanege. Dee kaa tao koyala naenge. Pake nenge endakali dupame anda kalupala pake nanyingimaka.
Nyakamanya oapi epe dupa setenge panda dokonyaka nyakamanya mona yukuoo setengema daape!” Jisasame lea-pyaa.
“Lenge doko yongenya kia joo telyamo. Embanya lenge doko auu pyoo tao payateno kandao doko, embanya yonge doko pitaka etete tii pita.
Dopaka doko, embanya lenge lapo tao payateno kandao doko, embanya yonge doko pitaka iminjeta. Tii pipae emba-kisa silyamo doko iminjetamo kandao doko, iminjetae doko etete andaka jetana,” Jisasame lea-pyaa.
“Endakali mendeme kamongo lapomanya kalai pakao pyakamaipenge nanjilyamo. Dopa pitoo lao masetamo kandao doko, tenda baame mende doko auu nakayapala mende doko auu kayata. Dee baame mende doko mona setapala mende doko maka kayata. Dopana nyakamame Gotepa munipa lapota mona setapenge nanjetana,” Jisasame lea-pyaa.
“Dopana nyakamame nyakama tange auu pyoo katapenge dupanya lao masetala, ‘Naima neepi endakipi aki nao katatama laa kanjemape?’ dee ‘Yonge yati akimi pitamape?’ lao nea kayala nayalapape. Endakali auu pyoo katenge tenge doko neepi endakipi, yongenya yati pingipi dutupape?
Nyakamame yaka dupa kanjepape! Dupame ee pokala naengema. Dupame nee mandyuu ipao nee setenge anda dupanya mau pyala naengemaka. Dopaka doko, nyakamanya Takange kaitinya katenge dokome dupa nee maingi. Dopana nyakamame yaka dupa etete ita minao nakalyamipi?
Nyakamanya endakali mendeme baa gii longo lao katapu laka lao nea kayapala baa tangeme baanya katapenge gii dupanya ee kana mendapua waipa setape?
“Angi aipuma nyakamanya yongenya pingi dupa lao masetala nea kaelyamipi? Nyakamame mee tanu dupanya dii yati pipae dupa aipa pyoo pyakalyingipi lao masokondape pyepape. Dupame kalai mende pyaa naengema. Dee yonge peepi mende wasala naengemaka daape!
Wamba akali Solomoneme baa tangenya yati tata dupa pitaka petala tanu dupanya dii yati pipae epe dopale mendeme yati pyoo nakateana lao nambame nyakama langilyo.
Mee tanu dupa indupa iki katapelyamopa taita pokanya setapala itatenya yangengemaka doko, Goteme tanu dopale dupa dii yati pipaeme yati pisingi! Dokaita joo baame nyakama yonge yati pingi dupa etete auu pyoo nandingipi? Nyakama kuki iki masoo miningima lamo!
Dopana nyakamame ‘Neepi endakipi aki nalamane laa kanjemape, yonge pee aki pyaamane laa kanjemape?’ lao nea nakayalapape!
Mana dopale dupa pitaka kamalya katenge endakali dupame watao miningima. Dopaka doko, nyakamanya Takange kaitinya katenge dokome nyakama daa jilyamo dupa pitaka masetelyamo.
Dopana, Goteme isina lao katapengepa baanya mana tolataepa dolapo nyakamame wambao kutao nyalapape. Dopa pitaminopa baame oapi dupa pitaka nyakama ditaka.
Tenge dokonya minao nyakamame taitanya lao masetala nea nakayalapape. Taita doko taitanya kalai. Kenda pipae yuu mendai doko gii dokopa ikiaka jingina,” Jisasame dopa lea-pyaa.
“Nyakamame endakali mende koo epe lao yapala nayalapape. Dopa pitaminopa Goteme nyakama koo epe lao yapala nayataka.
Doko aipuma? Nyakamame endakali mende koo epe lao yapatamili pyoaka Goteme nyakama koo epe lao yapata. Dee nyakamame endakali mende-kisa mana minataminoli pyoaka Goteme nyakama-kisa minata.
Aipuma embame embanya lengenya ita waiyepae andake silyamo doko nakandenya, embanya endakali yango mendenya lengenya kuni silyamo doko kandakamaiyoo kalyepe?
Emba tangenya lenge dokonya ita waiyepae andake mende setamopa aipa petala embame embanya endakali yango mende kandao, ‘Embanya lengenya kuni silyamona nyakatoo,’ latepe?
Emba sambo akali epe jili pyoo kalyeno! Wambao embanya lengenya ita waiyepae andake mende silyamo doko nyoo nepao embanya lenge takondape petala, endakali yango mendenya lenge kuni silyamo doko kapa pao nyoo nepakamaiti.
“Nyakamame epe etete dupa endakali yana jepae dupa namaiyepape. Dee nyakamanya mamaku epe dupa endakali mena jepae dupa katatamisa pyale lao namaiyepape. Maitamino kandao doko, dokaitame moko katanya iki nepatala, kapilyetala nyakama nao indyuu nepatamina,” Jisasame lea-pyaa.
“Nyakamame tee laapape! Kapa pao nyetami. Kutalapape! Kapa pao kandatami. Andakaita watawata pyepape! Kapa pao lumbakata.
Tee lelyamino endakali dupa pitakame nyingima. Kutilyamino endakali dupa pitakame kandengema. Andakaita watawata pilyamino endakali dupa pitakanya kaita lumbakamaingi.
Nyakamanya mendenya wane mendeme takange kandao mapu mende tee latamopa kana mende maitamipi?
Dee baame wapaka mende tee latamopa kanopato koo nanenge mende maitamipi?
Dopana, nyakama takange koo dupame nyakamanya wane dupa oapi epe dupa maingima tamo kandao doko, nyakamanya Takange kaitinya katenge dokome nyakamanya wane mailyamino doko etete ita minao baa-kisa tee lelyamino endakali dupa opale epe dupa maingi.
“Endakali dupame nyakamanya pyakapimili lao masetamili pyoaka nyakamame dupanya pyakamaiyepape! Moseseme pii pepa piapi potopesa dupame pii pepa piamipi dupame pii dokonyaka tenge paliuu lapae silyamona,” Jisasame lea-pyaa.
“Koenge panda koo ongonya penge kaitini doko andake. Kaitini dokonya kembo doko pee latae. Endakali longo dupame kaitini kembo dokonya kolamengema. Dopana nyakama kaitini kembo tambukinatae dokonya kolamalapape.
Lete etete katenge panda dokonya penge kaitini doko yakane. Kaitini dokonya kembo doko tambukinatae. Endakali kuki mendai mendiaimi iki kaitini kembo doko kandasingimana,” Jisasame lea-pyaa.
“Nyakamame sambo potopesa dupa kandao isoo kalyepape! Dokaitame mena sipisipi yanu pee petala nyakama katatamisa ipatamiaka doko, monanda-kaita yana kapua joo ipatami.
Nyakamame dokaitanya mana minatamino dupa kandatala dopale lamo lao masetami. Ikililyambu kende dupanya kopi lyingipi? Dee take ita dupanya anga lyingipi?
Ita epe dupa pitakame dii epe mandenge. Ita koo dupa pitakame dii koo mandenge.
Ita epe dupame kapa pao dii koo namandenge. Ita koo dupame kapa pao dii epe namandengeaka.
Dii epe namandenge ita dupa pitaka pokapala itatenya soo yangenge.
Dopana, nyakamame sambo potopesa dokaitanya mana minatamino dupa kandatala dopale lamo lao masetamina,” Jisasame lea-pyaa.
“Namba kandao, ‘Kamongo, Kamongo,’ lenge endakali dupa pitaka Kaitinya Katenge dokome isingi dokonya napatami. Nambanya Takange kaitinya katenge dokome masingili pingima dupa iki patami.
Gii andake doko ipatamopa endakali longo dupame namba kandao, ‘Kamongo, Kamongo, naimame embanya kenge doko lao Wai Pii Epe doko lamaiyama. Naimame embanya kenge doko lao enjele koo longo watao piama. Naimame embanya kenge doko lao kalai pupu lapae longo dupa piamana,’ latami.
Gii dokopa nambame dokaita lamaiyoo, ‘Nambame nyakama kukipi masala naengena, nyakama endakali koo pingi dupa namba kalyosa naepenya pupa!’ latona,” Jisasame lea-pyaa.
“Dopana, nambanya pii dutupa sepala watao minatamino endakali dupa pitaka, akali masepae mendeme baanya anda yuu kyotonya piamo dopale.
Aiyuu ipao endaki lyoo poo pupu lao lao anda doko pyao takyalanya pia-pyaa. Dopa piamoaka doko, baame muku minapala yuu kyotonya piamo dokome takyala naya-pyaa.
Nambanya pii datupa sepala watao minala nayatamino endakali dupa pitaka, akali masala naenge mendeme anda muku minala naenya mee yuu tambo lapaenya piamo dopale.
Aiyuu ipao endaki lyoo poo pupu lao lao piamo dupame anda doko pyao takiamopa etete takyoo pandu pyambea-pyaana,” Jisasame lea-pyaa.
Jisasame pii dutupa lao etapeamopa endakali kambu longo peteamino dupame, baame mana leamo doko sepala walu lao paka kayami-pyaa.
Nyakamanya mana setapae masingi akali dupame mana lengemali pyoo baame laa nayao baa tange-kisa pupu lapae singina lao mana lea-pyaa.
Jisasame yuu manda doko yakinatala lanao peamopa endakali kambu longome baa watao peami-pyaa.
Dokopa akali kopetali mendeme Jisasa kateamo dosa ipao luma lakapala baa lamaiyoo, “Akali Andake, embame nambanya kopetali doko mee jakatoo lao maseteno kandao doko, kapa pao mee jakalapenona,” lea-pyaa.
Dopa leamopa Jisasame akali doko kingimi watandatala, “Nambame emba mee jipili lao masilyona, emba mee jaa!” lea-pyaa. Dopa lalu piamo gii dokopaka akali dokonya kopetali doko mee jakamaiya-pyaa.
Dopa piamopa Jisasame akali doko lamaiyoo, “Kandeleno! Embame endakali mendaipi mende lamaiya naenya, pitisa dokome emba kandena puu! Dopa petala emba mee jilino doko dokaitame kandena laitaka pyoo wamba Moseseme makande seteamoli pyoo, opale epe mende Gote lao kundi maiyalena,” lea-pyaa.
Jisasa Kapaneame yuu taono dokonya pao pyakameamopa yanda singi amii isingi akali mendeme ipupala baa nisina lao kyoto joo dapa lao tee lea-pyaa: “Akali Andake, nambanya kendemane mende yaina nyepala kuli akipi dupa pitaka kumao etapapumopa tanda andake nao andaka yaina silyamona,” lea-pyaa.
<range>
Dopa leamopa, Jisasame baa lamaiyoo, “Nambame baa saka nyala ipatoana,” lea-pyaa.
Dopa leamopa yanda singi isingi akali dokome baanya pii yanu pyakamaiyoo, “Akali Andake, dopa napipi! Emba nambanya andaka kapa pao ipupenge namba akali epe daana, embame piimi iki latenopa nambanya kendemane doko saka paapomo.
Namba apata akali kenge singi mendenya pundipundi katenge. Dee yanda singi mendapua nambanya pundipundi katengemaka. Dupanya mende pena lelyopa baa penge. Mende epena lelyopa baa epenge. Dee nambanya kendemane mendeme mende pina lelyopa baame pingina,” lea-pyaa.
Jisasame pii doko sepala akali doko kandao longo lao masia-pyaa. Dopa petala baa watao epeamino endakali dupa lamaiyoo, “Nambame nyakama kiningi langilyona, Isataele endakali dupanya dapa pyoo masoo miningi endakali mende nambame nakandapu.
Dopana, nyakamame dake masalapape: niki pyakaengesa tangepi, niki landa pingisa tangepi, endakali longo dupa ipao Kaitinya Katenge dokome isingi panda dokonya Apotakame, Aisake, Jekopepi dutupa-pipa awapa nee andake nao pititami.
Dopaka doko, isingi pandanya katapenge endakali dupa iminjetae panda koo dokonya watao pyandata. Dopa pitamopa dokonya katao ee lao yamataka lao nenge gilyoo katatamina,” Jisasame lea-pyaa.
Dopa latala baame yanda singi isingi akali doko lamaiyoo, “Embanya kendemane doko embame masoo minatenoli pyekenana, indupa emba andaka puu,” lea-pyaa. Dopa leamo gii dokopaka isingi akali dokonya kendemane doko saka pea-pyaa.
Jisasa Pitanya andaka peamopa Pitanya enda imange doko yonge itaita pyoo yaina piamosa tokonya paliuu siamo kandea-pyaa.
Kandatala baame enda dokonya kinginya watandeamopa, yonge itaita piamo doko mee jia-pyaa. Mee jeteamopa sakatatala Jisasanya nee akipi yangakamaiya-pyaa.
Yuu kualanya niki landa piamopa endakali mendapuame enjele koo paleta endakali longo dupa Jisasa kateasa laminao epeami-pyaa. Dokopa Jisasame endakali dupa-kisa enjele koo paleamo dupa piimi watao pyata, endakali yaina pyapae dupa pitaka saka nyepa pia-pyaa.
Baame dopa piamo dokome wamba potopesa Aisayame lao pituu, “Baame naimanya yonge nepenge dupa nyia. Dee baame naimanya yaina tata dupa soo nepekeana,” leamo doko etete angi jia-pyaa.
Endakali kambu mendeme Jisasa baa katao kakopeamino kandatala baame lao pituu, “Naima endaki pete ongonya omotena muaa,” lea-pyaa.
Dokopa mana setapae masingi akali mendeme baa kateasa ipupala lao pituu, “Mana Lenge Akali, emba payateli pyoo nambame emba watao payatoana,” lea-pyaa.
Dopa lateamopa Jisasame baa lamaiyoo, “Yana kapua dupanya palenge yuli tombapae dupa singi. Dee yaka dupanya palenge panda singiaka doko, Endakalinya Ikiningi dokonya imambu soo aiyomba setenge panda mende nasingina,” lea-pyaa.
Dokopa dee akali waka baa watao payamino dupanya mendeme Jisasa lamaiyoo, “Akali Andake, wambao nambame nambanya takange doko malu petala puu lapoko,” lea-pyaa.
Dopa leamopa Jisasame baa lamaiyoo, “Endakali kumapae joo katengema dupame kumapae yango dupa tange malu pina, embame namba watao ipu,” lea-pyaa.
Dopa latala Jisasame sipi mendenya pyakalyiamopa baanya disaipele dupa pyakalyetala baa-pipa awapa peami-pyaa.
Peaminopa poo andake mende lao epeamo dokome endaki doko buu minatala sipi doko nyoo landa pyalanya pia-pyaa. Dopa piamoaka doko, Jisasa mee luu palea-pyaa.
Dopa piamopa baanya disaipele dupame baa pyale tatala, “Kamongo, naima kumalanya petelyamanona, embame naima pyoo nyaa!” leami-pyaa.
Dopa leaminopa Jisasame dokaita lamaiyoo, “Nyakama kuki masoo miningima lamo dupa aipuma paka kaelyamipi?” lea-pyaa. Dokopa baame sakatatala poo leapi endaki buu miniapi dupa kaena leamopa kuki emapi mende napia-pyaa.
Dopa piamopa akali dupame mona etete andapala, “Poopa endakipa dolapome baanya pii sakamaingimba lamo doko, akali dake aki akali mende laa kanjemape?” leami-pyaa.
Jisasame endaki pete dokonya omotena Gatata tangemanya yuu dokaita pao pyakameamopa akali mendalapo endakali malu kananda dupanya katao ipao baa kandanyiambi-pyaa. Akali dolapo-kisa enjele koo longo palelyaminopa, etete kapua joo kalyambinosa endakali dupame kaitini dokonya-kaita etete napaengema-pyaa.
Dokopa akali dolapome puu lao ae lao, “Gote Ikiningi, embame naima aipa pyaanya epelepe? Embanya pipenge gii doko ipatala nayapumopa embame naima tanda andake dyaanya ae wambao epelepe?” leambi-pyaa.
Tengesa dosale mena elyambu mende nao kateami-pyaa.
Dokopa enjele koo dupame Jisasa kandao, “Naimame akali dalapo yakinatala pupale lao pyao watateno kandao doko, mena kalyamino dupanya koko palya pupa lapoko,” leami-pyaa.
Dopa leaminopa Jisasame dupa kandao, “Pupana!” lea-pyaa. Dopa leamopa enjele koo dupame akali dolapo yakinatala pao mena dupa-kisa landa piami-pyaa. Dopa peteaminopa mena elyambu doko alo pyao pao papatale mendenya pyakatala endaki pete dokonya tumbitambi napala kumiami-pyaa.
Dokopa mena setao katenge akali dupame yuu taono dokonya paka pupala piamo dupa pitakapi, akali enjele koo palenge dolapo-kisa piamo dupapi dupa pitaka dopa pyomo dopa pyomo lao lamaiyami-pyaa.
Dopa leaminopa yuu taono dokonya palenge endakali dupa pitakame Jisasa kutao pupala kandanyiami-pyaa. Kandanyetala, “Embame naimanya yuu dake yakinatala puu!” lao kongo leami-pyaa.
Jisasame sipi dokonya pao pitipala endaki pete dokonya omotena baanya yuu taonoongonya pilyia-pyaa.
Dokopa endakali mendapuame akali papa tambotae mende lapa tokonya soo baa kateasa epeami-pyaa. Dopa piaminopa Jisasame dokaitanya masoo miniamino doko kandatala, akali papa tambotae doko lamaiyoo, “Wane, embanya koo dupa kunanya nepekelyona, emba mona yaepa!” lea-pyaa.
Dopa leamopa mana setapae masingi akali mendapuame nyakama lapo lao pituu, “Akali dakeme Gote kilya kandao lelyamona,” leami-pyaa.
Dopa leamino doko Jisasame kandatala dokaita lamaiyoo, “Aipuma nyakamame koo dopale dupa masilyamipi?
Anduku laa nayapengepe? Akali dakenya koo dupa kunanya nepakamailyona lapenge dokope, pande baa sakatatala kaita paena lapenge dokope?
Dopaka doko, Endakalinya Ikiningi dokome isa yuu dakenya katao endakali dupanya koo dupa kunanya nepenge pupu lapae doko baa-kisa singi lamo lao kanjepalena,” lea-pyaa. Dopa latala baame akali papa tambotae doko lamaiyoo, “Emba sakata! Sakatatala embanya lapa toko doko nyoo soo andaka puuna!” Jisasame lea-pyaa.
Dopa leamopa akali doko sakatatala baanya andaka pea-pyaa.
Dopa piamo doko endakali kambu piamino dupame kandao paka kayapala, pupu lapae dopale dupa Goteme endakali maingi lamo lao masoo Gote lalyiami-pyaa.
Jisasame yuu doko yakinatala ipao pituu, takisa nyingi akali Matyu lenge mende takisa nyingi anda dokonya peteamo kandea. Kandatala baa lamaiyoo, “Emba namba watao ipu,” lea. Dokopa baa sakatatala Jisasa watao pea.
Maitakao Jisasa Matyunya andaka nee nao peteamopa takisa nyingi akalipi mana koo minao paengepi dupanya longo epeami. Jisasapi baanya disaipelepi dupa-pipa awapa nee nao peteami.
Dopa piamino doko akali Patasi dupame kandatala Jisasanya disaipele dupa pisoo, “Nyakamanya mana lenge akali dokome takisa nyingi akalipi mana koo minao paenge endakalipi dupa-pipa awapa nee nao pituu kalyamo doko aipuma pilyape?” leami.
Dopa leamino doko Jisasame sepala yanu pyao, “Endakali yaina napingi dupame dokosaa katatasa pupenge nanjilyamo. Endakali yaina pyapae dupa pupenge jilyamo.
‘Kundi dingi doko daana, kondo kayamaingi doko nambame auu kaenge.’ Pii dopa lapae singi doko nyakamame mana nyala pupa. Nambame endakali tolatae dupa lanyala naepeo. Endakali mana koo minao paenge dupa lanyala epeona,” lea.
Gii dokopa Jonenya disaipele dupame Jisasa kateasa ipupala baa pisoo, “Naimapi Patasi dupapimi Gote lao masalanya nee nanenya kaengena, embanya disaipele dupame aipuma dopa napingimape?” leami.
Dopa leaminopa Jisasame dokaitanya pii yanu pyakamaiyoo, “Akali mendeme enda kelyapala watapae pyao baanya kaita miningi dupa-pipa awapa kalyamo gii dokopa baanya kaita miningi dupame mona kenda kaengemape? Daa! Dopaka doko, yuu gii mende ipatamo dokopa enda kelenge akali doko dupanya kainanya nyokonyetatamopa dupa nee nanao katatamina,” lea.
“Endakali mendaipi mendeme lapalapa kangupae enenge mendeme yonge pee wambatae mendenya tii telya dokonya kii pimbala naenge. Endakali mendeme dopa pitamo kandao doko, enenge doko inungunyetala wambatae doko kangutamopa tii andake tata.
Dee endakali dupame waene enenge doko penge mena meme yanungimi wasepae wambatae dupanya kambuoo pisala naengema. Dupame dopa pitamino kandao doko, waene enenge dokome bolo lao penge dupa polapala kai lala patamopa penge dupa koyata. Endakali dupame waene enenge doko penge enengenya pisilyaminopa pengepa kopao petengena,” Jisasame lea.
Jisasame pii doko dokaita lamaiyoo kateamopa Jutamanya losuu anda isingi akali mendeme ipupala baa kandao luma lakapala lao pituu, “Nambanya wanenge doko epapu kumatalamo. Kumatalamoaka doko, embame ipao baa kingimi watandatale. Dopa pitinopa baa dee lenge talapomona,” lea.
Dopa lateamopa Jisasa baa sakatatala akali dokopa peambinopa baanya disaipele dupa awapa peami.
Peaminopa enda mende ee kana kingi ita mende-kisa dee lapoma dupanya koteaka lao andaka nao paliti-paliti singi mendeme Jisasanya maitasa-kaita ipupala baanya yonge pee ketae pingi londe dokonya puna dosa watandea.
Enda dokome, “Nambame baanya yonge peenya iki watandato kandao doko, nambanya yaina doko mee jakalapomona,” lao masetala dopa pia.
Dopa piamopa Jisasame kapilyetala enda doko kandatala lamaiyoo, “Wanaku, embame masoo minapino dokome emba mee injisetelyamona, emba mona yaepa!” lea. Dopa leamo gii dokopaka enda dokonya yaina doko mee jia.
Maitakao Jisasame isingi akali dokonya andaka pao kolandea. Kolandatala kandeamopa akali mendapuame endakali malu pyaanya pulupapu lengema dupa leaminopa endakali yangi peteamino dupa pitakame yako lao yae pyao kateami.
Dopa piaminopa baame dokaita lamaiyoo, “Nyakama pyuu pupa! Wanaku dake kumatala nayalamo. Baa luu palyeme lamona,” lea. Dopa leamopa endakali dupame baa kilya kandao gii kayami.
Dopa piaminopa Jisasame endakali dupa watao kamanda pyalyetala baa wanaku kumapae doko siamo palo dokonya kolandea. Kolandatala wanaku doko kinginya minao nyokonyiamopa baa lenge tao sakatea.
Dopa piamo dokonya atome doko yuu dokaita singi dupa pitakanya taya.
Jisasame yuu doko yakinatala peamopa akali lenge monda mendalapome baa watao ipao wii lao, “Dapiti Yumbange, embame nalimba kondo kayape!” leambi.
Jisasa andaka kolandatala peteamopa akali lenge monda dolapo epeambi. Epeambinopa baame dolapo pisoo, “Nambame kapa pao nyalambome pyakapili lao masilyambinoli pyakalapenona lao masoo minilyambipi?” lea. Dopa leamopa dolapome yanu pyao, “Kamongo, kini dopaka lao masilyambanona,” leambi.
Dokopa Jisasame baanya kingimi dolaponya lengenya watandatala lao pituu, “Nyalambome masoo minilyambinoli pinana!” lea.
Dopa leamopa akali dolapo dee lenge teambi. Dokopa Jisasame akali dolapo kyoto joo lamaiyoo, “Dake endakali mendeme setana kandao kalyepape!” lea.
Dopa lamaiyamoaka doko, akali dolapome pupala Jisasanya lao pii doko yuu dokaita singi dupa pitakanya lao tayambi-pyaa.
Akali dolapo puu peteambinopa endakali mendapuame enjele koo paleta akali pii nalenge mende laminao Jisasa kateasa epeami.
Dokopa Jisasame akali doko-kisa enjele koo paleamo doko watao pyakamaiya. Pyatakamaiyamopa akali doko pii lea. Dopa piamopa endakali kambu piamino dupame mona etete andapala, “Wamba naima Isataele endakali dupame mana dapale mendaipi mende nakandeamana,” leami.
Dopa leaminoaka doko, Patasi dupame lao pituu, “Enjele koo dupanya isingi doko mambele baame enjele koo dupa watao pilyamona,” leami.
Jisasame yuu taono andakepi yakanepi dupa pitakanya awali lao payao, nyakamanya losuu anda dupanya katao mana lamaita Kaitinya Katenge dokome isingi dokonya lao Wai Pii Epe doko lamaita pia. Dee baame endakali yaina tata tatame pyapaepi papa tambotaepi dupa pitaka mee injisia.
Dopa pyoo baame payamoli pyoo kandeamopa endakali kambu longo dupa mona kendame kumao maka-maka kayao mena sipisipi setao katenge akali nakatenge dopale joo kateaminosa baame dupa kondome kumia.
Dopa petala baame baanya disaipele dupa lamaiyoo, “Eenya nee longo wambu petelyamoaka doko, mandyuu mau pyapenge endakali longo nakalyamino.
Dopana ee tange dokome baanya nee mandyuu mau pyakamaitami endakali mendapua epena lape lao nyakamame loma salapape!” lea.
Jisasame baanya disaipele kingi ita mende-kisa dee lapoma dutupa epena latala, enjele koo watao pyapengepi, endakali yaina tata tatame pyapaepi, papa tambotaepi dupa mee injisepengepi, pupu lapae doko dokaita-kisa setea.
Aposele kingi ita mende-kisa dee lapoma dutupanya kenge dupa datupa: wambao doko Saimone kenge mende Pita lengema dokopi, baanya kaiminingi Endutupi, Sepete ikiningi Jemesapi, baanya kaiminingi Jonepi, Pilipapi, Batolomyupi, Tomasapa takisa nyingi akali Matyupi, Aopiasa ikiningi Jemesapi, Tatiasapa Saimonekenge mende Kenanayosa lengema dokopi, Jisasa enge nyiamo akali Jutasa Isaketiote dokopi dutupa.
<range>
<range>
Jisasame akali kingi ita mende-kisa dee lapoma dutupa kalai pyaa pena lao pituu dapa pyepape lea: “Nyakamame endakali tata waka dupanya yuusa napupape. Dee Samatiamanya yuu taono mendenya napupapeaka.
Dopa napinya Isataele tata dupanya mendapua mena sipisipi alu petae joo kalyamino dupanya pupape.
Pupala, ‘Kaitinya Katenge dokome isingi doko tengesa petelyamona,’ lao pii lamaiyepape.
Endakali yaina pyapae dupa saka nyalapape. Kumapae dupa lenge tasalapape. Kopetali dupa mee injisalapape. Enjele koo dupa watao pyakamaiyepape. Nyakamame mee nyepelyamino dokonya meaka pyakamaiyepape.
Nyakamame muni mendaipi mende manja nayao mee pupape.
Kaitini paanya nokaina mende manja nayao, yonge pee laponge doko namandyuu, moko pee napyoo, pangali naminao pupape. Kalai pingi akali mende neepi opale kapa pena lao baa maipenge.
“Nyakama yuu taono andake mendenya tamopi yakane mendenya tamopi pupala endakali mendepa nyakama kapa pao awapa katapengepe lao kutao kanjepape. Kutao kandatala baapaka tole katapala paanya pituu ongopa baa yakinatala pupape.
Nyakamame anda dokonya kolandao pituu dokonya palenge endakali dupa kandao mona lyuu lao petena lamaiyepape.
Endakali dupame nyakama taeme ipamini lamo lao lanyetamino kandao doko, nyakamanya mona lyuu lasingi pii epe doko dupa-kisa seta. Dopa napitamino kandao doko, nyakama tange-kisa pilyeta.
Dee andaka mendenya tamopi yuu taono mendenya tamopi nyakama taeme ipamini lamo lao lanyala nayawapi, nyakamame pii lamaitamino dupa nasowapi piami kandeno doko, nyakamame yuu doko yakinatala pupape. Pao pituu nyakamanya mokonya kuni kungumapi patatamo dupa lyanda lanya nepalapape.
Goteme endakali dupa mokosetamo gii dokopa yuu taono dokonya kenda pipae ipatamo dokome yuu taono Sotoma Gomotapanya kenda pipae ipatamo doko ita minatana lao nambame nyakama kiningi langilyona,” Jisasame lea.
“Kandeleno! Nambame nyakama mena sipisipi jepae dupa yana kapua dupanya kainanya pupa lelyo. Dopana kanopato dupame waa katengemali pyoo nyakama kandao isoo katao, yaka maileo dupame mona epe mendai palyoo petengemali pyoo kalyepape.
Endakali mendapuame nyakama anjoo soo kanjole dupa-kisa kosimi laa patami. Dopa pitaminopa dupame nyakamanya losuu anda dupanya nyakama konjame pyatamina kandao isoo kalyepape.
Nyakamame namba watao payataminosa endakali dupame nyakama laminao pao kapomane andakepi kiŋipi dupanya enombanya katasetamiaka. Dopa pitamino dokonya-kaita nyakamame dupapi endakali tata waka dupapi nambanya lao pii lamaitami.
Endakali dupame nyakama kosimi laanya anjoo soo patamino dokopa nyakamame aipa lamanape aipa pimanape lao nea nakayalapape. Nyakamame kosa latamino gii dokopaka pii lapenge dupa Goteme nyakama dita.
Nyakamame pii latamino dupa nyakama tangeme masetala laa nayatami. Nyakamanya Takangenya Oli Sipitisa dokome nyakama lungu petala lata.
“Akali mendapuame nyakamanya kaiminingi etete dupa enge nyepala pyao kumasina lao maitami. Akali mendapuame nyakamanya wane dupa dopaka pitami. Wane mendapuame kandapilyetala nyakamanya endangi takangepi dupa pyao kumasina lao maitamiaka.
Nyakamame nambanya lao pii lamaitaminosa endakali dupa pitakame nyakama imbu kaengyetami. Dopaka doko, endakali mendeme kyoto joaka katao baa etatamo doko pyoo nyepae katata.
Dopana endakali dupame nyakama yuu taono mendenya watao pyatamino dokopa waka mendenya paka pupape. Nambame nyakama kiningi langilyona, nyakamame Isataele yuu dokonya taono dupa pitakanya kalai pyoo etapala nayataminopa Endakalinya Ikiningi doko ipata.
“Mana nyingi akali mendeme baa mana lamaingi akali doko ita naminingi. Kendemane mendeme baa isingi doko ita naminingiaka.
Dopana mana nyingi mendeme baa mana lamaingi akali dopale joo katatamo kandao doko, mona yaepapenge. Dee kendemane mendeme baa isingi akali dopale joo katatamo kandao doko, mona yaepapengeaka. Endakali dupame endakali isingi doko kandao kenge koo Belesapulu latamino kandao doko, baa tata dupa kandao kenge etete koo mendapua latamina,” Jisasame lea.
“Dopana, nyakamame endakali dupa paka nakayalapape. Sanga pyatae silyamo dupa pitaka tenda lopalyeta. Yalo petae silyamo dupa tenda panasetaka.
Nambame pii elyakao nyakama langingi dupa panao lamaiyepape. Pii kakateme singima dupa puu lao wii lee pyoo lamaiyepape.
Yonge doko pyao kumasetala imambu apata kapa pao pyao kumasala nayatamili dupa nyakamame paka nakaenya, yongepa imambupa lapota yuu koo dokonya koyasepenge doko paka kayalapape.
Endakali dupame muni toya mendaimi yaka pimbinakae lapoma sambengema daape. Dopa pingimaka doko, nyakamanya Takange dokome kaka nasilyamo kandao doko, yaka dupanya mendaipi mende isa mangala naenge.
Dee Goteme nyakamanya iti dupa pitaka itaki pyatayaka kalyamino.
Dopana, nyakamame yaka longo dupa ita minao alyasale joo kalyaminona paka nakayalapape!” Jisasame lea.
“Endakali mendeme endakali dupa-kisa ‘Namba Kataisanyana,’ lao lao panatamo doko kandao, nambame nambanya Takange kaitinya katenge doko-kisa ‘Baa nambanyana,’ lao lao panatoaka.
Dopaka doko, endakali mendeme endakali dupa-kisa ‘Namba Kataisanya daana,’ latamo doko kandao, nambame nambanya Takange kaitinya katenge doko-kisa ‘Baa nambanya daana,’ latoakana,” lea.
“Nambame yuunya endakali dupa mona mendai paliuu katena lao epe yuu yongasalanya epeena lao masala nayalapape. Daa! Nambame epe yuu yongasala naepeona, ŋiliŋali lenge mana doko sakatasala epeo.
Ikiningimi takange-pipa ŋiliŋali lena wanengeme endangi-pipa ŋiliŋali lena, akali mendenya etanengeme ayange-pipa ŋiliŋali lena lao lungu pisala epeo.
Kini endakali mendenya palu dupame baa kandao kapa pao yandapipi jetami.
“Endakali mendeme baanya takange tamopi endangi tamopi mende auu kayapala, namba auu kayalakao nakayatamo doko kapa pao nambanya joo nakatata. Dee endakali mendeme baanya ikiningi tamopi wanenge tamopi mende auu kayapala, namba auu kayalakao nakayatamo doko kapa pao nambanya joo nakatata.
Dee endakali mendeme baanya ita poko doko nyoo soo namba watao payala nayatamo doko kapa pao nambanya joo nakatataka.
Endakali mendeme namba lao masetala baa tange yakinatamo kandao doko, baa auu pyoo katata. Dee endakali mendeme baa tange yakinala nayatamo kandao doko, baa koyatana,” Jisasame lea.
“Endakali mendeme nyakama lanyetamo dokome namba lanyeta. Namba lanyetamo dokome namba puu leamo doko lanyeta.
Endakali mendeme nambanya pii minao paenge potopesa mende baa potopesana lao lanyetamo dokome potopesa dupame yole nyetaminoli pyoo nyeta. Dee endakali mendeme akali tolatae mende baa tolataena lao lanyetamo dokome akali tolatae dupame yole nyetaminoli pyoo nyeta.
Dee endakali mendeme namba watao paenge endakali mee datupanya mende nambanya endakalina lao masetala endaki kii napae mende iki nena lao kambuoo maitamo endakali dokonya yole doko eteteaka kapa pao sulu soo setana lao nambame nyakama kiningi langilyona,” Jisasame lea.
Jisasame pii manapi dutupa baanya disaipele kingi ita mende-kisa dee lapoma dutupa lamaiyoo etapala dokopa, baa kateamo panda doko yakinatala yuu dokaita taono singi dupanya Wai Pii Epe doko lamaiyoo, mana lamaiyoo pyaanya pea.
Jone Kaimbu Pingi doko anjetae paliuu Kataisame kalai pupu lapae dupa pilyamo lapae sepala, baanya disaipele mendatupame Kataisa kateasa pupala, “Emba akali mende ‘Ipatana’ latae dokope, pande naimame akali waka mende malisemape?” lao pisoo sala pena lea-pyaa.
<range>
Dupame pupala pisiaminopa, Jisasame dokaitanya pii yanu pyakamaiyoo, “Nyakamame pilyetala kandelyamino dupapi silyamino dupapi Jone lamaiyepape.
‘Lenge koo dupa dee lenge telyamino. Moko koo dupa kaita paelyamino. Kopetali dupa mee jilyamino. Kaleketa dupame pii silyamino. Endakali kumapae dupa dee lenge tao kalyamino. Endakali tipya dupame Wai Pii Epe doko silyamino.
Dee akali mendeme namba maka kayapala mona lapo palyala naenge doko mona yaepasetae kalyamona,’ pii dutupa Jone lamaiyepape!” Jisasame lea.
Jonenya disaipele dutupa pilyeteaminopa, endakali kambu pyao kateamino dupa Jonenya lao Jisasame pii lamaiyoo, “Wamba nyakamame endakali napalenge yuu dokonya aki mende kanja peamipi? Kembo maitangepi mende poome ema ema pyoo kateamo kanja peamipi?
Pande akali mende yonge pee epe tambo lapae yati pipae mende pyoo kateamo kanja peamipi? Yonge pee epe yati pipae dupa pyoo yuu isingi kiŋi dupanya andaka katengema.
Kiniaka doko, nyakamame aki mende kanja peamipi? Potopesa mende kanja peamipi? Kini, baa potopesa mende kateamo kandeaminoaka doko, baa mee potopesa mende daana lao langilyo.
Akali doko kandao dapa lao pepa pyapae silyamo: ‘Kandeleno! Nambame nambanya wai minao paenge akali doko embanya wambao pekena latopa embanya kaita doko depa lanya setakata!’ lapae silyamo.
Nambame nyakama kiningi langilyo, yuunya endakali dupa pitaka Jone Kaimbu Pingi dokome ita minao kalyamo. Kiniaka doko, endakali mende Kaitinya Katenge dokome isingi endakali dupanya etete anasale joo katenge dokome Jone ita miningi.
Jone Kaimbu Pingi dokome pii lamaiyoo kateamo gii dokonya pituu indupa tuu lao endakali longo dupame etete konga lao Kaitinya Katenge dokome nyakama isina lao kalyanya pilyamino.
Potopesa dupa pitakapi Moseseme pii pepa piapi dupame Kaitinya Katenge dokome isingi dokonya lao pii doko lao panao ipao Jone pyakalyiamo dokonya tuu leami-pyaa.
Dee nyakamame setami tamo kandao doko, dake apata salapape: ‘Ipatana’ latae Ilainja doko Jonena, nyakama kalekaita singi dupame pii doko salapape!
<range>
“Nambame endakali tata indupa palelyamino dupa aki mendepa makande pyuape? Wane kole dupame kamapi dupanya kambu lapoma pyao pitipala pii dapa lao yanu pyaloo pyoo lengema: ‘Naimame nyakamanya pulupapulatakalamanoaka doko, nyakama lyala nayalamino! Nyakama kondo kayao ee latakalamanoaka doko, nyakama itingi laa nayalamino!’ Wane dupame dopa lao katengemana nyakama dopalema lamo.
<range>
Doko, Jone baa ipupala nee endakipi epe mende nanao katapumopa dupame baa kandao, ‘Enjele koo mendeme baa minao kyakasilyamona,’ lelyamino.
Endakalinya Ikiningi doko ipupala nee endakipi epe dupa nao kalyamo. Dopa pimopa dupame baa kandao, ‘Akali dakeme neepi endakipi tuu lao nawaka katao, takisa nyingi akalipi mana koo minao paenge endakalipi dupa-pipa kaita minao kalyamona,’ lelyamino. Dopaka doko, Gotenya masepae dokome dii angi mandyuu, baanya masepae doko tolataena lao panasingina,” Jisasame lea.
Jisasame kalai pupu lapae etete longo piamo yuu taono dupanya endakali dupame mona kapilyala nayaminosa, baame endakali dupa pyalanya lao katea.
Baame lao pituu, “Taono Kotasina tange dupame koyatama iki lamo lao masina! Taono Betesaita tange dupame koyatamaka iki lamo lao masina! Dupame kalai pupu lapae nyakamanya yuu dolaponya kandeami dupa wamba Taya yuupa Saitone yuupa dolaponya endakali dupame kandeamili kandao doko, dokaitame kenai lumbanya aiyombanya pyalyetala mena kende matapu pyoo yuu wamba waka mona kapilyiamili!
Goteme endakali mokosetamo gii dokopa yuu dolaponya kenda pipae ipatamo dokome Taya yuupa Saitone yuupa dolaponya kenda pipae doko ita minatana lao nambame nyakama langilyo.
Dee nyakama taono Kapaneame tange dupanya kenge doko kaiti-kisa kapa pao seta laape? Daa, Goteme nyakama yuu koo dokonya pyandata! Dupame kalai pupu lapae nyakamanya yuu dokonya kandeami dupa wamba taono Sotoma yuu dokonya kandeamili kandao doko, indupa dakepa Sotoma yuu doko koyala nayao mee sipyali.
Goteme endakali mokosetamo gii dokopa yuu dokonya kenda pipae ipatamo dokome Sotoma yuu dokonya kenda pipae ipatamo doko ita minatana lao nambame nyakama langilyona,” Jisasame lea.
Gii dokopa Jisasame lao pituu, “Apane, emba yuupi kaitipi dupa pitakanya Kamongo kalyeno! Mana longo kandenge endakalipi masepae endakalipi dupame nakandena lao yalo piino dupa wane ŋaŋa joo katengema endakali dupame kandena lao embame panasiino dokonya nambame emba lao tama pilyo.
Kini, Apane, embame pitona lao auu pyoo masiinoli pyoo petee-pyaa.
“Nambanya Takangeme dupa pitaka nambame isepe lao namba-kisa setea. Endakali mendaipi mendeme Ikiningi doko masala naenge. Takangeme iki masingi. Dee endakali mendaipi mendeme Takange doko masala naengeaka. Ikiningimi iki masingi. Dee Ikiningi dokome Takange doko endakali mende laitaka pitoo lao masetala petelyamopa endakali dokome Takange doko lao masingiaka.
“Nambame nyakama imambu nyalapa latona, kenda pipae andake dupa pitaka soo namba-kisa ipupape.
Nambame endakali dupa andanda semaiyoo, namba tange anasale joo katenge. Nambanya lataiyanya itakalya silyamo doko nyoo nyakamanya lataiyanya setapala, namba-kisa mana nyalapa. Nyepala dokopa nyakama imambu setami.
Nambanya itakalya epe soo kalyamino doko tawe lapaena,” Jisasame dopa lea.
Maitakao Jisasa Sambasa gii mendenya wiisa ee kaina mendenya kaita peamopa, baanya disaipele dupame lopo kayapala wiisa dii mendapua kii lao nyoo nama-namapeami.
Dopa piaminopa Patasi dupame kandatala Jisasa lamaiyoo, “Embanya disaipele dupame Sambasa gii dokonya daa latae singi mana doko minilyamino kandape!” leami.
Dokopa Jisasame pii doko yanu pyao, “Nyakamame Dapitipi dee baa-pipa awapa kateamino akali dupapi lopo kayapala Dapitimi piamo doko nyakamame pepanya itaki pyala nayamipi?
Baame Gotenya losuu anda dokonya kolandatala betesa Gotenyana lao setapae dupa nyepeamopa, dupame neami-pyaa. Betesa dupa pitisa dupame iki napengena, waka dupame daana latae singi-pyaa.
Dee nyakamame Moseseme mana pii pepa piamo dupanya mende itaki pyala nayamipi? Sambasa gii dupanya pitisa dupame mana yalao losuu anda andake dokonya kalai pilyaminoaka doko, tenge mende nasingi.
Dopana angi dakeme losuu anda andake doko ita minilyamona lao nambame nyakama langilyo.
Pii mende dapa lapae silyamo: ‘Kundi dingi doko daana, kondo kayamaingi doko nambame auu kaenge.’ Pii dopa lapae silyamo dokonya tenge doko nyakamame masiamili kandao doko, tenge nasingi endakali dupa-kisa kapa pao tenge setala nayamili.
Endakalinya Ikiningi dokome Sambasa gii doko isoo kalyamona,” Jisasame lea.
Dokopa Jisasame yuu dutupa yakinatala dokaitanya losuu anda mendenya pea.
Peamopa akali kingi kumapae mende petea. Endakali mendapuame Jisasa kosimi lamana lao masetala baa pisoo, “Sambasa gii dupanya endakali yaina pyapae dupa mee injisepenge doko, naimanya mana setapae dupanya kapa pelyape daape?” leami.
Dopa leaminopa Jisasame dokaita lamaiyoo, “Nyakamanya akali mendenya mena sipisipi mende katatamo kandao doko, Sambasa gii mendenya yuli koko mendenya mangatamopa sipisipi tange dokome minatala kopyoo kamanda nanyetape?
Endakalimi sipisipi dupa etete ita minao kalyamino daape! Dopana naimame Sambasa gii dokonya mana epe dupa minapengena,” lea.
Dopa latala baame akali kingi kumapae doko lamaiyoo, “Embanya kingi doko tinoka,” lea. Tinokateamopa kingi doko yangi epe dopaleaka jia.
Dopa piamopa Patasi dupame losuu anda doko yakinatala pao Jisasa pyao kumasemana lao kambuiyami-pyaa.
Jisasame pii doko sepala, baame yuu doko yakinatala pea. Dokopa endakali longo dupame baa watao peaminopa, baame endakali yaina pyapae dupa pitaka auu pisakamaiya.
Dopa petala baame kyoto joo dokaita lamaiyoo, “Nyakamame namba lao panala nayalapape,” lea.
Dopa piamo dokome potopesa Aisayanya kambunya pii mende Goteme leamo doko angi jia.
“Dake nambanya kalai akali doko nambame baa yapao nyepeo. Nambame baa etete auu kayapala, baa kandao etete mona epe palyingi. Nambanya Sipitisa doko baa-kisa setatopa, baame nambanya mana tolatae doko endakali tata dupa pitaka panao lamaita.
Baame tanga lawapi yako lawapi napita. Baanya kambu dokonya pii kyotopi mende kaitini kembo dupanya nasetamiaka.
Kembo maitange mende tambapala lakalanya pitamo doko baame etete lakasala nayata. Ita langa mende konjalanya kii lao setamo doko baame etete konjisala nayata. Baame dopa pyoaka katao mana tolatae dokome ita minatamo dokonya tuu lata.
Dokopa endakali tata dupa pitakame baa lao masoo minatala malisoo katatamina,” Aisayame dopa lea-pyaa.
Gii dokopa endakali mendapuame akali lenge monda pii laa naenge enjele koo paleta mende laminao Jisasa kateasa epeami. Jisasame akali doko auu piseteamopa pii lao lenge tao pia.
Dokopa endakali kambu piamino dupa pitakame mona andapala lao pituu, “Akali dake Dapiti Yumbangepe?” leami.
Dopaka doko, Patasi dupame pii doko sepala lao pituu, “Enjele koo isingi Belesapulu mambele iki baame enjele koo dupa watao pilyamona,” leami.
Dopa leaminopa Jisasame dokaitanya masiamino doko kandatala dokaita lamaiyoo, “Yuu dupanya kiŋi mendeme isingi tata dupanya mende wakale pyoloo petala yanda pitaminopa tata doko etete koyata. Dee yuu taono mendenya tamopi anda mendenya tamopi endakali dupa wakale pyoloo petala yanda pitaminopa taono doko tamopi anda doko tamopi etete koyataka.
Dee Sataneme Satane tange watao pyatamo kandao doko, baame baa tangeaka wakale pyoloo petala yanda pimaita. Dopa pitamo kandao doko, baame isingi tata doko aipa petala kyoto joo katatape?
Nambame Belesapulu mambele enjele koo dupa watao pyapuli kandao doko, nyakamanya mana nyingi dupame api mambele enjele koo dupa watao pyapimilipi? Dokonya dokaitame, ‘Nyakamame kopeta leami lamona,’ latami.
Dopaka doko, nambame Gotenya Oli Sipitisa doko mambele enjele koo dupa watao pyato kandao doko, Goteme nyakama isala ipatamosa.
“Aipa petala akali mendeme akali pupu lapae mendenya andaka kolandatala baanya pinju setamo dupa kapa pao nyetape? Baame akali pupu lapae doko wambao kendeme yaki pinya setapala tamo kandao doko, kapa pao baanya andaka pinju setamo dupa pyao nyeta.
“Endakali mende namba tata joo nakalyamo doko nambanya yandapipi lamo. Dee endakali mendeme namba-pipa endakali nyoo limbala naelyamo dokome endakali dupa saa lasingi.
Tenge dokonya nambame nyakama langilyo, Goteme endakali dupanya koo pingi dupapi baa kandao lamba latamino dupapi dupa pitaka kunanya nepakamaita. Dopaka doko, endakali mendeme Oli Sipitisa doko kandao lamba latamo kandao doko, Goteme baanya koo doko kunanya nepakamaiya nayata.
Endakali mendeme Endakalinya Ikiningi doko kandao lamba latamo kandao doko, Goteme baanya doko kunanya nepakamaita. Dopaka doko, endakali mendeme Oli Sipitisa doko kandao lamba latamo kandao doko, Goteme baanya koo doko indupapi tendapi kunanya nepakamaiya nayatakana,” Jisasame lea.
“Ita epe dupame dii epeaka mandenge. Ita koo dupame dii ka mandenge. Ita mendenya dii mandelyamo dupa wambao kandatala ita angi doko dopale lamo lao masingima.
Nyakama kanopato pambeanya mandipae! Nyakama koo dupame aipa petala kapa pao pii epe mende lengemape? Endakali monanya palelyali pyoo kambunya pyakalyingi.
Endakali epe mendenya monanya epe palelyamo dupaka pyakalyingi. Dee endakali koo mendenya monanya koo palelyamo dupaka pyakalyingi.
“Nambame nyakama dapa langilyo: tenda mokosetamo gii dokopa Goteme endakali pii mee ambe lengema dupanya maa minao tenge angi doko piseta.
Emba tangenya pii dokonyaka Goteme, ‘Emba-kisa tenge mende nasilyamona,’ lata. Daa tamo kandao doko, emba tangenya pii dokonyaka Goteme, ‘Tenge emba-kisa silyamona,’ latana,” Jisasame lea.
Gii dokopa mana setapae masingi akalipi Patasipi mendapuame Jisasa lamaiyoo, “Mana Lenge Akali, embame kongali mende pipinopa naimame kandapuma laka lao masilyamanona,” leami.
Dopa leaminopa baame dokaitanya pii yanu pyakamaiyoo, “Endakali indupa palelyamino dupame Gote yakinenge kooma lamo! Nyakamame kongali mende kandamana lelyaminoaka doko, nambame kongali mende pyakala nayatoo. Goteme potopesa Jonaa-kisa kongali piamo dokoaka makande petae seta.
Wamba Jonaa doko kotaka gii tepo kuka gii tepoaka wapaka andake mendenya ingi koko paleamoliaka pyoo, Endakalinya Ikiningi doko kotaka gii tepo kuka gii tepoaka yuu koko palita.
Wamba akali Jonaa dokome yuu Nenepa tange dupa pii panao lamaiyamopa dokaitame sepala mona kapilyiaminoaka doko, indupa Jonaa doko ita miningi akali doko ae kalyamo. Tenge dokonya Goteme endakali mokosetamo gii dokopa endakali Nenepa tange dupame sakatatala nyakama kosimi latami.
Wamba Isingi Enda Kuini mendeme yuu Sauta-kaita pituu masingi akali Solomone lenge doko kanjanya kaita etete londe mendenya epea-pyaa. Dopaka doko, indupa akali mendeme Solomone etete ita minao ae kalyamo. Tenge dokonya Goteme endakali mokosetamo gii dokopa, Isingi Enda Kuini dokome sakatatala nyakama kosimi latana,” lea.
“Enjele koo mendeme endakali mende yakinatala dokopa, baa mendasa koto nyoo kalyanya yuu sapu dupanya paelya paena pyoo panda kutingi. Kutao kayapala, baame lao pituu, ‘Nambame anda wamba yakineo dokonya dee pilyoo pato,’ lenge. Dopa latala baame anda dokonya pao kandelyamopa anda kuaa doko potoma polao yati petae kalyamo kandenge.
<range>
Dopa petae kalya silyasa baame pupala enjele etete koo kalange lanyepala anda dokonya dee pilyoo ipao katengema. Dokopa akali doko wamba kopeta kateamoaka doko, indupa etete kopeta katenge. Endakali tata koo indupa palelyamino dupa mendai dopaka pyoo katatamina,” Jisasame lea.
Jisasame endakali kambu dupa pii lamaiyoo kateamopa baanya endangi dokopi baanya kaiminingi dupapi ipao kamaka katapala, baa-pipa pii lamana lao masiami.
[Dopa piaminopa akali mendeme Jisasa lamaiyoo, “Yaa, embanya endangi dokopi kaiminingi dupapi kamaka katapala emba-pipa pii lamua laka lao masilyaminona,” lea.]
Dopa leamopa Jisasame akali dokonya pii yanu pyakamaiyoo, “Nambanya endangi doko apipi? Nambanya kaiminingi dupa apitupape?” lea.
Dopa latala baame baanya disaipele dupa kingimi laitaka petae katao lao pituu, “Datupa nambanya endangipi kaiminingipina, kanjepape.
Nambanya Takange kaitinya katenge dokome masingili pingima endakali dupa nambanya kaiminingipi, pimalengepi, endangipina,” Jisasame lea.
Dokondinaka Jisasame anda doko yakinatala pao endaki pete lemba dokonya petea.
Peteamo dokonya endakali etete longo mendapua ipao kambu piaminosa, baa sipi mendenya pyakalyetala ongonya petea-pyaa. Dokopa endakali kambu doko pitaka endaki lemba dokonya kateami.
Kateaminopa Jisasame kongali lawaka pii longo dokaita lamaiya. Lamaiyoo pituu, “Kandeleno, akali mendeme ee wai lyandala pea-pyaa.
Pupala lyandeamopa yangi kaitininya pea-pyaa. Peamo dupa yaka dupame ipupala nao eteami-pyaa.
Yangi kana-kisa yuu epao napalengenya pea-pyaa. Yuu epao napalenge dokonyana wai dupa pupae langa lea-pyaa.
Langa leamoaka doko, niki teamo dokome pyao nea-pyaa. Dupa pingi pyalakao napiamosa sapuiya-pyaa.
Yangi lyiki tenge palengenya pea-pyaa. Lyiki dupa andapala ee wai dupa kuii pyambea-pyaa.
Dopaka doko, yangi yuu epenya pupala dii mandea-pyaa. Yangimi andate mendai, yangimi kingi ita tokange, yangimi kingi ita tepoma lao mandea-pyaa.
Nyakama kalekaita singi dupame pii doko salapapena!” lea.
Maitakao disaipele dupame Jisasa kateasa ipupala baa pisoo, “Embame endakali dupa kongaliaka lao pii lamaiyoo kalyeno doko aipuma pilipi?” leami.
Baame nyakamanya pii yanu pyakamaiyoo, “Kaitinya Katenge dokome isingi dokonya yalo petae dupa nyakama laitaka petelyamo. Dopaka doko, dokaita laitaka napilyamo.
Opale singi endakali doko mendapua apata konda pyoo maitamopa, baa-kisa longo seta. Dopaka doko, opale nasingi endakali doko-kisa setamo dolapo nyokonyeta.
Nambame endakali dupa kongali pii lao lamailyo dokonya tenge doko dapa: endakali dupame kandelyaminoaka doko, angi nakandelyamino. Silyaminoaka doko, angi nasilyamino. Dee dupame masala naelyaminoaka.
Goteme potopesa Aisayanya nengekaita lungu petala pii mende dapa lea-pyomo doko endakali dupa-kisa angi jema-jema pilyamo: ‘Nyakamame pii sepala dee setamiaka doko, etete masala nayatami. Nyakamame kandatala dee kandatamiaka doko, angi mende nakandatami.
Doko endakali dupame kaleme soo lengeme kandao, moname masoo petala nambame auu pisatale lao dee mona kapilyetala ipatamane lao nyakama tangeme mona pyakilyoo, kale poyao lenge iminjoo katpelyaminona,’ Aisayame lea-pyaa.
Dopaka doko, nyakamame lengeme kandao kaleme soo pilyamino dokonya nyakama mona yaepasetae kalyamino.
Nyakamame kandelyamino dupa wamba potopesapi endakali tolataepi longo dupame kandawanimi kumiaminoaka doko, nakandeami. Dee nyakamame silyamino dupa sowanimi kumiaminoaka doko, nasiamina lao nambame nyakama kiningi langilyona,” lea.
“Dopana, akali mendeme ee wai lyandeana lao kongali pii dokonya tenge doko dapana salapape.
Kaitinya Katenge dokome isingi dokonya lao pii doko sepala masala naenge endakali dupa pitaka ee wai kaitininya peamo dopalema. Endakali dopale dupanya monanya ee wai lyandakamailyamo doko akali koo dokome ipupala yukuoo nepenge.
Dee pii doko sepala mona yaepao yapa nyingima endakali dupa, kana palenge yuunya wai peamo dopalema.
Dupame moname auu pyoo masala nayao gii kuki iki katengema. Dupame pii doko watao minilyaminosa, dupa minao kenda pisowapi watao pyawapi pingima. Dopa pilyaminopa yapa yakinengema.
Dee endakali yangi dupa ee wai lyiki tenge palengenya peamo dopale dupame pii doko singima. Katato mange doko aipa pitope lao masetala nea kaengepi, munipi oapi dupa auu kaengepi dopale dupame pii doko pyalya minilyamopa dii manja naengema.
Dopaka doko, pii doko soo masetala dii mandenge endakali dupa, wai yuu epenya peamo dopalema. Dupanya yangimi andate mendai, yangimi kingi ita tokange, yangimi kingi ita tepoma lao mandengemana,” Jisasame lea.
Jisasame dee kongali pii mende dokaita lamaiyoo lao pituu, “Kaitinya Katenge dokome isingi doko akali mendeme baanya eenya wiisa wai epe lyandeamo dopale.
Kuka gii mendepa endakali dupa pitaka palipiaminopa, akali dokonya yandapipi mendeme ipupala wiisa wai lyandatae kaina dupanya wiisa jepae tanu koo mende lyandatala pea-pyaa.
Maitakao wiisa dupa langa latala andao dii manjanya piamopa tanu koo dupa awapa kateamo kandeami-pyaa.
Dokopa akali ee tange dokonya kalai akali dupame baa peteasa ipupala pisoo, ‘Akali andake, embame embanya ee dokonya wiisa wai epe lyandala naepe? Tanu koo kalyamo dupa anjatae kalyape?’ leami-pyaa.
Dopa leaminopa baame dokaita lamaiyoo, ‘Doko akali yandapipi mendeme lyandao piana,’ lea-pyaa. Dopa leamopa kalai akali dupame baa lamaiyoo, ‘Naimame dupa yukuoo nepala pumili lao masilipi?’ leami-pyaa.
Dopa leaminopa baame dokaita lamaiyoo, ‘Daana, tanu koo dupa yukuwatiti wiisa dupa awapa yukuotamina, lapota pyasoo andao katao wambu pitamo gii dokonya tuu lena kayalapa. Wambu pitamo gii dokopa nambame nee mandyuu mau pingi akali dupa lamaiyoo, “Wambao nyakamame tanu koo dupa itatenya soo yangapengena yukuoo yaki-yaki pyepape. Dopa petala wiisa dupa elyambu petala nambanya nee setenge anda dokonya setalapape,” latona,’ lea-pyaana,” Jisasame lea.
<range>
Jisasame dee kongali pii mende dokaita lamaiyoo lao pituu, “Kaitinya Katenge dokome isingi doko akali mendeme masetewai mende baanya eenya lyandeamo dopale.
Ee wai dupa pitakanya masete wainginya dii doko etete yakane. Dopaka doko, lyandataesa langa latala andao ee wai pokatae waka dupa pitaka ita miningi. Andao ita jilyamopa wangya dupanya yaka dupame ipao anda pingimana,” lea.
Baame dee kongali pii mende dokaita lamaiyoo, “Kaitinya Katenge dokome isingi doko enda mendeme iisa mendalapo nyoo palawa longo-pipa kapilya mina-mina pilyamopa, iisa dokome palawa doko pitakanya tayapala andasingi dopalena,” lea.
Jisasame endakali kambu andake doko pii lamaiyamo dutupa pitakanya mende mee lamaiya nayao kongaliaka lao lamaiya.
Dopa piamo dokome wamba potopesa mende-kisa lungu petala Goteme pii dapa leamo doko angi jia: “Nambame dupa pii kongali lao lamaito. Tee piamo dokonya pituu indupa tuu lao yalo petae dupa nambame lao pyanga pyatona,” lea.
Dokopa Jisasame endakali kambu andake doko pena latala baa andaka kolandea. Dopa piamopa baanya disaipele dupa baa peteasa ipupala lamaiyoo, “Eenya tanu koopa makande pyoo kongali laleno dokonya tenge doko naima langi,” leami.
Dopa leaminopa baame yanu pyao, “Ee wai epe lyandeamo akali doko, Endakalinya Ikiningi doko.
Ee doko, isa yuu dake. Wai epe lyandeamo doko, Goteme isingi endakali dupa. Dee tanu koo dupa, akali koo dokome isingi endakali dupa.
Tanu koo lyandeamo akali yandapipi doko, Satane. Wambu pitamo gii doko, yuu dake etatamo doko. Dee nee mandyuu mau pingi akali dupa, enjele dupa.
Dopana, tanu koo dupa yukuoo elyambu petala itatenya soo yangengema, mana mendai dokoaka yuu dake etatamo gii dokopa seta.
Endakalinya Ikiningi dokome baanya enjele dupa epena latamopa dupame ipupala, koo pina lao mapisingi endakalipi tanga lao koo pingi endakalipi dupa baame isingi endakali dupa-pipa awapa katatamino dupa nyoo elyambu pitami.
Dopa petala koo dupa itate andake dokonya soo pyandataminopa dupame dokonya katao ee lao yamataka lao nenge gilyoo katatami.
Dokopa endakali tolatae dupa niki tele pyoo dupanya Takangeme isingi dokonya katatamina, nyakama kalekaita singi dupame pii doko salapapena!” Jisasame lea.
“Kaitinya Katenge dokome isingi doko munipi opale epe mendapua eenya yalo petae kateamo dopale. Akali mendeme doko kandasetala sanga pyambea-pyaa. Dopa petala baa mona yaepao pao baanya oapi dupa pitakame muni nyepala ee doko sambea-pyaana,” lea.
“Dee Kaitinya Katenge dokome isingi doko mamakumi pisinisa andake pingi akali mendeme mamaku epe dupa kutao kateamo dopale.
Akali dokome mamaku eteteaka epe yole andake pupenge mende kutao kandatala dokopa, baame pao baanya oapi dupa pitakame muni nyepala mamaku doko sambea-pyaana,” lea.
“Dee Kaitinya Katenge dokome isingi doko akali dupame wapaka nyingi mandi gulangala jepae mende endaki petenya pyandatala wapaka tata tata dupa pitaka nyingi dopale.
Tumbatelyamopa wapaka nyingi akali dupame pyalya lao lembasa nyepala isa pituu yapengema. Yapapala epe dupa nyakamanya pengenya pyandatala koo dupa nepengema.
Dopana, yuu dake etatamo gii dokopa mana mendai dokoaka seta. Enjele dupa ipupala endakali tolatae dupa-pipa koo pingi katatamino dupa yapao nyepala, itate andake dokonya soo pyandatami. Dopa pitaminopa dokonya katao ee lao yamataka lao nenge gilyoo katatamina,” Jisasame lea.
<range>
Jisasame dokaita pisoo, “Nyakamame pii dutupa pitaka masilyamipi? lea. Dopa leamopa dokaitame baa lamaiyoo, “Masilyamanona,” leami.
Dokopa baame dokaita kandao, “Gotenya pii lapae masingi endakali Kaitinya Katenge dokome isingi dokonya mana nyepeamino dupa pitaka akali anda tange dopale. Baame baanya oapi singi palo dokonya oapi enenge wambataepi epe silyamo dupa nyoo kamanda pyalyingina,” lea-pyaa.
Jisasame pii kongali dutupa lamaiyoo etapala yuu doko yakinatala pea.
Baanya yuu tenge dokonya pupala endakali dupa nyakamanya losuu anda dokonya mana lamaiya. Dopa piamopa dupame walu latala lao pituu, “Akali dakeme masepae datupa anjatae nyia laape? Baame kalai pupu lapae dupa aipa petala pilya kanjemape?
Akali dake kapendaa dokonya ikiningi daa kandamuape? Baanya endangi doko Matia daa kandamuape? Baanya kaiminingi dupa Jemesapi, Josepepi, Saimonepi, Jutasapi dutupa daa kandamuape?
Baanya pimalenge dupa pitaka naima-pipa ae napilyamape? Dopana, baame pilyamo datupa pitaka anja mana nyia laape?” leami.
Dopa latala dupame baa kandao mona koo palyiami. Dopa piaminosa Jisasame dokaita lamaiyoo, “Yuu dupa pitakanya potopesa mende andanda semaingimaka doko, baanya yuu tengepi baanya palupi dupame iki baa kilya kandengemana,” lea.
Dupame masoo minala nayaminosa baame kalai pupu lapae longo yuu dokonya napia.
Gii dokopa yuu yakane isingi akali Etote lenge dokome Jisasame pilyamo lapae dupa sia-pyaa.
Sepala baanya kalai akali dupa lamaiyoo, “Akali doko Jone Kaimbu Pingi doko. Baa malunya sakatapya dokonya baame kalai pupu lapae dupa pyoo kalyamona,” lea-pyaa.
Doko wamba Etoteme dapa pia-pyaa: baanya kaiminingi Pilipa etanenge Etotiasa lenge doko baa tondao nyia-pyaa. Dopa piamosa Jone Kaimbu Pingi dokome Etote lamaiyoo, “Embame enda doko tondao nyilino doko kopeta pilinona,” lea-pyaa. Dopa lati siamosa Etoteme Etotiasa lao masetala Etoteme Jone ŋili kendeme anjetala anjingi andaka pyandea-pyaa.
<range>
Baame Jone pyao kumasotoo lao masiamoaka doko, Juta endakali dupame potopesana lao masiaminosa dupa paka kayapala kaya-pyaa.
Koto mende Etotenya mandenge gii dokonya akali limbao petamino kaina dokonya Etotiasa wanenge doko lyia-pyaa. Lyiamopa Etoteme auumi kumapala wanaku doko dapa lamaiya-pyaa: “Nambame kiningi etete langilyona, embame opale mende namba-kisa dii lao tee lateno doko nambame kapa pao dyaapona,” lea-pyaa.
<range>
Dokopa wanaku dokonya endangi dokome baa pii mende lamaitiamopa dapa lea-pyaa: “Embame Jone Kaimbu Pingi dokonya aiyomba doko kepao pelesanya setapala dasa namba dii!” lea-pyaa.
Dopa leamosa Kiŋi Etote mona kenda kaya-pyaa. Dopa piamoaka doko, wamba baame pii, “Kiningi etete langilyona,” lao leamo dokopi, akali limbao peteamino dupapi lao masetala, “Lelyamo doko baa maiyepa!” lea-pyaa.
Dopa latala baame yanda singi mende anjingi andaka pupala Jonenya aiyomba doko kepao nyala pena lea-pyaa.
Pena lateamopa Jonenya aiyomba doko kepanyetala pelesa mendenya setapala ipao wanaku doko maiya-pyaa. Maitiamopa minao endangi peteasa pea-pyaa.
Dopa petamopa Jonenya disaipele dupa ipupala baa nyoo pao malu piami-pyaa. Malu petala dokopa dupame Jisasa ipao lamaiyami.
Jisasame pii doko sepala, baame yuu doko yakinatala sipi mendenya pituu endakali napalenge yuu mendakaita baa iki pea. Peamopa endakali dupame sepala nyakamanya yuu taono dupa yakinatala baa watao endaki pete kilikili dokonya peami-pyaa.
Peaminopa Jisasa netesa pao pyakamatala, endakali kambu andake mende kateamino kandea-pyaa. Kandatala baame dokaita kondome kumapala, dokaitanya endakali yaina pyapae dupa mee jakamaiya-pyaa.
Dokopa alemandi baanya disaipele dupame baa kateasa ipupala lao pituu, “Dakaita endakali napalengema lamo dokonya yuu kuilyamona, taono yakane dupanya pao tange nee sambama pena laa!” leami.
Dopa leaminopa Jisasame dokaita lamaiyoo, “Daa, dupa napenana, nyakamameaka dokaita nee maiyepa!” lea.
Dopa leamopa dupame baa lamaiyoo, “Angenya naimanya nee longo nasilyamo. Betesa yuungi-pipa wapaka lapoma iki silyamona,” leami.
Dokopa baame lao pituu, “Dutupa nyoo minao ae ipupa,” lea.
Dopa latala baame endakali dupa tanu dupanya petena lea. Petena latala baame betesa yuungi wapaka lapoma pyoo siamo dutupa nyepala, kaiti-kisa kandalyetae katao yaka pilino lea. Dopa latala betesa dutupa konjepala baanya disaipele dupa maiyamopa, dupame endakali dupa mokosoo maiyami.
Dokaita pitakame nao tiaka kayateaminopa, kakana siamo dupa disaipele dupame nyoo baseketa mandi kingi ita-kisa dee lapomanya mandyuu tumbasiami.
Nee neamino endakali dupa pitaka enda wanepi dupa itaki napyao akali iki taosene yuungipi mendeme neami.
Dokopa Jisasame baanya disaipele dupa sipi dokonya pituu endaki pete ongonya yangitena wambao pao katena latala, baame endakali dupa pena lea.
Pena latala baa iki loma salanya yuu manda dokonya pea. Pupala yuu kuala epeamopa baa iki dokonya katea-pyaa.
Dokopa sipi dokonya pituu endaki pete kainasale paanya peaminopa poo andake mende paanya peamino dokaita-kaita lao ipupala, endaki doko buli piamo dokome sipi doko yangi pyasa-pyasa pia.
Yuu yongalanya pee payamopa Jisasa baa endaki pete ketae dokonya moko katao disaipele dupa peteamino dokonya epea.
Dupame baa endaki pete ketae dokonya moko katao payamo kandatala etete walu leami. Dopa petala dupame, “Doko timango mende lamo!” lao pakame kumapala ae leami.
Dopa leaminopa Jisasame dokaita yapa lamaiyoo, “Namba kalyona, nyakama paka nakaenya, mona palyepa!” lea.
Dokopa Pitame baa lamaiyoo, “Kamongo, embaka tamo kandao doko, embame namba endaki ketae moko katao emba kalyeno dokonya ipu laa,” lea.
Dopa leamopa Jisasame, “Emba ipu!” lea. Dokopa Pitame sipi doko yakinatala endaki ketae dokonya moko katao Jisasa kateamo dokonya paanya pea.
Peamoaka doko, baame poo leamo doko kandatala paka kayapala baa endakinya landa pyalanya pia. Dopa petala baame, “Kamongo, embame namba nisa!” lao ae lea.
Dopa leamopa Jisasame yapa pyakamatala Pita minatala lamaiyoo, “Kuki masoo miningi! Aipuma embame mona lapo palyalepe?” lea.
Dopa lateamopa sipi dokonya pyakalyiambinopa poo doko yatu lea.
Dokopa disaipele sipinya peteamino dupame, “Kiningi etete, emba Gote Ikiningi lamona,” lao tama piami.
Dokaitame endaki pete dokonya yangi-kaita Genesatete yuu dokonya pao pyakameami.
Yuu dokaita tange endakali dupame Jisasa lamo lao kandatala, yuu dosa singi dupa pitakanya wai leaminopa yaina pyapae dupa pitaka soo epeami.
Dopa petala dupame Jisasa kandao, “Yaina pyapae dupame embanya yonge pee ketae pingi londe dokonya puna dosa iki kingimi watandenalena,” lao kyoto joo leami. Dokopa Jisasanya yonge peenya watandeamino endakali dupa pitakanya yaina dupa mee jiami.
Gii dokopa akali Patasipi mana setapae masingi akalipi mendapuame Jetusaleme katao Jisasa kateasa ipupala dapa lao pisiami: “Embanya disaipele dupame mana wambatae naimanya yumbangeme seteamino dupa aipuma yalengemape? Dupame nee nalanya dokopa kingi kaimbupingili pyoo napingima lamo!” leami.
<range>
Dopa leaminopa Jisasame dupanya pii yanu pyakamaiyoo, “Doko aipuma nyakamame nyakama tangenya mana wambatae dupa watao minatala, Gotenya mana setapae dake yalengemape?
Wamba Goteme lao pituu, ‘Embanya endangi takangepa dolapo andanda semaiyoo katape!’ dee, ‘Endakali mendeme baanya endangi tamopi takange tamopi mende kandao pii koo latamo doko, baa kumina lao pyao kumasepengena,’ lea.
Dopaka doko, endakali mendeme baanya endangi takangepi mende kandao, ‘Wamba nambame emba nisoo oapi dioliaka doko indupa nambame Gote maitapuna,’ latamopa nyakamame baanya endangi takangepi andanda semaiyoo nakatapenge jilyamona lengema. Dopa pyoo nyakamanya mana wambatae dupa watao minalanya Gotenya pii doko mee injisingima.
<range>
Wamba potopesa Aisayame nyakama minakasingima akali nyakama makande pyokondape pyoo dapa lea-pyaa:
‘Endakali tata dakeme kambumi namba lalyingimaka doko, nyakamanya moname namba-pipa kopala naengema.
Dupame endakalinya mana setapae dupanya mana lao pituu, “Dake Gotenya mana setapaena,” lengema. Dopa latala dupame namba mee ambe tama pingimana,’ lea-pyaana,” lea.
Jisasame endakali kambu piamino dupa epena latala lamaiyoo, “Nyakamame sepala masokondape pyepape!
Nengekaita penge dokome endakali koyasala naenge. Dopaka doko, nengekaitanya epenge dokome endakali koyasingina,” lea.
Gii dokopa disaipele dupame ipupala baa lamaiyoo, “Patasi dupame embanya pii doko sepala imbu kaelyamino doko embame kandelepe?” leami.
Baame dokaitanya pii yanu pyao, “Nambanya Takange kaitinya katenge dokome waingi pokala nayamo dupa pitaka pingi-pipa yukuota.
Dopana nyakamame dupa katena kayalapape. Lenge monda dupame lenge monda yango dupa kaitini laitaka pingima. Akali lenge monda mendeme lenge monda yango mende kaitini laitaka pipyali kandao doko, dolapo lapota yuli mendenya mangambilina,” Jisasame lea.
Dopa leamopa Pitame baa lamaiyoo, “Embame kongali leleno dokonya tenge doko naima langi,” lea.
Dopa leamopa Jisasame lao pituu, “Nyakamame apata masala naengemakape?
Kini, nengekaita penge dupa pitaka inginya pupilyamopa, tao nepenge doko nyakamame masala naelyamipi?
Dopaka doko, monanya palenge dupa nengekaitanya epenge dupame endakali koyasingi.
Monanya paliuu pyakalyingi dupa datupa: masingi koopi, endakali pyao kumasingipi, kepo kolengepi, endakalipi nyele-nyele paengepi, pake nengepi, sambo pii lengepi, lamba lengepi dopale dupame endakali koyasingi. Dopaka doko, endakali mendeme kingi kaimbu napinya mee nee nyoo nelyamo dokome baa koyasala naengena,” Jisasame lea.
<range>
Jisasame yuu doko yakinatala yuu taono Tayapa Saitonepanya yuu siamo dupanya pea.
Peamopa Kenane enda mende yuu dokaita petenge doko ipupala puu lao lao pituu, “Akali Andake, emba Dapiti Yumbange, embame namba kondo kayape! Enjele koo mendeme nambanya wanenge doko etete koyasilyamona,” lea.
Dopa leamopa Jisasame pii mende yanu pyao baa lamaiya naya. Dokopa baanya disaipele dupame ipupala baa lamaiyoo, “Enda dakeme wii lata-lata pyoo naima watao epelyamona, embame baa pena laa!” leami.
Dopa leaminopa Jisasame dupanya pii yanu pyao, “Goteme namba Isataele tata dupanya mendapua mena sipisipi alu petae joo kalyamino dupanya iki puu leana,” lea.
Dopa leamoaka doko, enda dokome ipao baa kateamo dosa luma lakapala lao pituu, “Akali Andake, embame namba nisa!” lea.
Dokopa Jisasame baanya pii doko yanu pyao, “Naimame wanenya nee dupa nyepala pyale lao yana dupa maitamanopa auu napitana,” lea.
Dokopa enda dokome lao pituu, “Akali Andake, embame kiningi leenoaka doko, yana dupame endakali yana tange dupanya nee katai pyapae isa kopo lelyamo dupa nyoo nengemana,” lea.
Dopa leamopa Jisasame enda doko lamaiyoo, “Enda, embame kyoto joo masoo minao petenge lamona, embame pyakapyali lao masilinoli pyekenana,” lea. Dopa leamo gii dokopaka baanya wanenge doko mee jia-pyaa.
Jisasame yuu doko yakinatala endaki Galili pete tengesa dosale epea. Ipupala manda mendenya lalyoo pupala petea.
Peteamo dokonya endakali kambu longo dupa ipao pituu, endakali moko koopi, lenge mondapi, kuli uanga petaepi, mumaapi dee waka yainame pyapae longo mendapuapi apata laminao ipupala, baanya moko kateamo dosa setami. Seteaminopa baame dupa mee injisia.
Dopa piamo doko endakali kambu piamino dupame kandeaminopa, mumaa dupame pii lao, kuli uanga petae dupa tolao, moko koo dupa kaita payao, lenge monda dupa lenge tao piaminosa, dupame mona andapala Isataelemanya Gote doko lao lalyiami.
Dokopa Jisasame baanya disaipele dupa epena latala lamaiyoo, “Endakali dakaita yuu gii tepoma namba-pipa katapumano doko, indupa dupa nee natami nasilyamo dokonya dupa kondome kumilyo. Nambame dakaita mee pena latopa aopyoo latala kaitinisa lopome lawambe latala lombapae setamina, mee pena nalatowana,” lea.
Dokopa disaipele dupame baa lamaiyoo, “Endakali napalenge yuu dakenya naimame endakali kambu dakeme tiaka nao nena lao maiyanya betesa longo dupa anjatae nyakamaimape?” leami.
Dopa leaminopa baame dokaita pisoo, “Nyakamanya betesa akipate silyape?” lea. Dopa leamopa dokaitame baa lamaiyoo, “Betesa kalange-pipa wapaka yakane mendalapopi silyamona,” leami.
Dokopa Jisasame endakali dupa isa petena lea.
Dopa latala baame betesa kalange dutupapi wapaka dupapi nyepala, Gote lao yaka pilino latala konjia. Konjepala baanya disaipele dupa maiyamopa, dupame endakali dupa mokosoo maiyami.
Maiyaminopa dokaita pitakame nao tiaka kayateaminopa, kakana siamo dupa disaipele dupame baseketa mandi kalangenya mandyuu tumbasiami.
Endakali nee neamino dupa pitaka enda wanepi dupa itaki napyao akali iki taosene kitomendeme neami.
Napeaminopa Jisasame endakali dupa pena latala, baa sipi mendenya pituu yuu taono Makatana-tena pea.
Dokopa Patasipi Satyusipi mendapuame Jisasa kateasa ipupala baa minao makande pyoo baame kaitinya-tae kongali mende kandamana pina leami.
Dopa leaminoaka doko, baame dokaitanya pii yanu pyao, [“Yuu kualanya kone yuu pumbuti yuu pilyamopa nyakamame, ‘Kaiti kate pilyamona, paina pyaapome lamo,’ lengema.
Dee yuu yongalanya puli ita waiyepae paelyamopa nyakamame, ‘Kaiti iminjeta kate pyata pilyamona, aiyuu ipapome lamo,’ lengema. Nyakamame kaiti doko kandatala opa pyaapome lamo apa pyaapome lamo lao yapengemaka doko, indupa gii dakepa kongali dupa nyakamame yapapenge nanjilyape?]
Endakali indupa palelyamino dupame Gote yakinenge kooma lamo! Nyakamame kongali mende kandamana lelyaminoaka doko, nambame kongali mende pyakala nayatoo. Goteme akali Jonaa-kisa kongali piamo dokoaka makande petae setana,” lea. Dopa latala baame dupa yakinatala pea.
Dokopa disaipele dupame endaki pete dokonya yangitena paanya betesa kame setala peami-pyaa.
Dokopa Jisasame dokaita lamaiyoo, “Kandeleno! Nyakamame Patasipi Satyusipi dupanya iisa dupame nyakama koyasetamina wandyuu kalyepape!” lea.
Dopa leamopa dupame nyakama betesa nasiamo tenge dokonya nyakamalapo leami.
Dopa leamino doko Jisasame kandatala dokaita lamaiyoo, “Nyakama kuki masoo miningi dupame, aipuma betesa nasilyamo lao nyakamalapo mende lamai-lamai pilyamipi?
Nyakamame masetala naelyamipi? Nambame betesa yuungi akali taosene yuungi dupanya konjakamaiyo doko kame silyamipi? Dopa piopa kakana siamo dupa nyakamame baseketa mandi akipatenya mandyuu tumbasiamipi?
Dee nambame betesa kalange akali taosene kitomende dupanya konjakamaiyo dokopa kakana siamo dupa nyakamame baseketa mandi akipatenya mandyuu tumbasiamipi?
Nambame betesanya lao nalalo doko, aipa petala nyakamame masala naelyamipi? Patasipi Satyusipi dupanya iisa dupame nyakama koyasetamina kandao kalyepape lalona,” lea.
Dokopa betesanya palyingi iisa doko kandao laa nayao Patasipi Satyusipi dupame mana lamaingi iisa jepae dupanya kandao kalyepape lalame lamona lao disaipele dupame masiami.
Jisasa baa yuu taono Sisatia Pilipae-tena pea. Pupala baanya disaipele dupa pisoo, “Endakali dupame Endakalinya Ikiningi doko kandao apina lengemape?” lea.
Dupame yanu pyao, “Yangimi emba kandao Jone Kaimbu Pingi dokona, yangimi Ilainjana, yangimi Jetemaya tamopi potopesa waka dupanya mende tamopina lengemana,” leami.
Jisasame dokaita lamaiyoo, “Dopaka doko, nyakamame namba kandao apina lengemape?” lea.
Dokopa Saimone Pitame baa kandao, “Emba Kataisa Gote saka katenge dokonya Ikiningi dokona,” lea.
Dopa leamopa Jisasame baa lamaiyoo, “Saimone, Jone ikiningi, emba mona yaepasetae. Doko embame pii kiningi leleno dake endakali mendeme langya naya. Daa. Nambanya Takange kaitinya katenge dokome emba-kisa panasia.
Nambame emba kandao dapa langilyoaka: Pita, emba kana yangapae kyoto. Kana yangapae doko-kisa nambame nambanya sosa doko sakatasoto. Yuu koo dokonya pupu lapae dokome sosa doko nyoo isa palyala nayata.
Nambame Kaitinya Katenge dokome isingi dokonya kii dupa emba dito. Embame isa yuu dakenya mende pyakilyina kayakamaitino doko, kaitinya pyakilyina kayakamaitaka. Embame isa yuu dakenya mende yukuokamaitino doko, kaitinya yukuokamaitakana,” lea.
Dopa latala baame disaipele dupa kyoto joo lamaiyoo, “Namba Kataisa dokona lao mendaipi mende lamaiya nayalapape!” lea.
Gii dokopa pituu Jisasame baanya disaipele dupa panao dapa lamaiya: “Namba Jetusaleme pupenge. Patopa isingi akalipi, pitisa mupapi, mana setapae masingi akalipi dupame tanda longo ditala namba pyao kumasetataminopa kote teponya Goteme dee sakatasetana,” lea.
Dopa leamopa Pitame Jisasa laminao umbisale pupala pyalanya lao, “Kamongo, emba dopa etete napina! Goteme emba kondo kaenana!” lea.
Dopa lao pyalanya leamopa Jisasame kandapilyetala Pita lamaiyoo, “Satane, emba nao puu! Embame namba koo pyaale lao makande pilino. Embame Gotenya masingi doko masala naenya, endakalinya masingi doko masilinona,” lea.
Dokopa Jisasame baanya disaipele dupa lamaiyoo, “Endakali mendeme namba watao payatoo lao masetamo kandao doko, baame baa tange kame setala baanya ita poko doko nyoo soo namba watao paena.
Endakali mendeme baa tange isoo auu pyoo katapu laka lao masetamo kandao doko, baa alu pita. Dopaka doko, endakali mendeme namba lao masetala baa tange kame setamo kandao doko, baa auu pyoo katata.
Doko, endakali mendeme yuunya oapi dupa pitaka nyoo setao katapala baa koyatamo kandao doko, oapi dupa pitakame aipa petala baa nisetape? Dee aki mendeme baa tange kii tamao nyepengepe?
Endakalinya Ikiningi doko baanya enjele dupa-pipa baanya Takangenya tii pipae doko tambetambe kapa pao ipata. Ipupala endakali mendai mendai lao dupame mana minataminoli pyoo yanu pyata.
Nambame nyakama kiningi langilyona, endakali ae kalyamino datupanya mendapua kumapala nayataminopa Endakalinya Ikiningi dokome kiŋi joo isala ipatamo gii doko kandatamina,” Jisasame dopa lea.
Koto tokange pateamopa Jisasame Pitapi, Jemesapi, Jemesa kaiminingi Jonepi dutupa laminao yuu manda ketae mendenya pupala nyakama iki kateami-pyaa.
Kateaminopa dutupanya enombasa Jisasa baa waka jia-pyaa. Baanya lengelyaapi doko tii pyoo niki tele pia-pyaa. Dee baanya yonge pee dupa kyoo lao pakenana timbokopaele jia-pyaa.
Dokopa akali Mosesepa Ilainjapa Jisasa-pipa awapa pii lao kateambinopa dutupame kandeami-pyaa.
Kandatala Pitame Jisasa lamaiyoo, “Kamongo, naima angenya katamanopa auu pilyamona, embame kapana lao maseteno kandao doko, nambame angenya aiyaa anda tepo pitoo. Mende embanya, mende Mosesenya, mende Ilainjanyana,” lea-pyaa.
Pitame pii doko lao mee kateamopa kopa etete kyoo lapae mendeme ipupala dokaita sanga pia-pyaa. Dopa piamopa kopa tambetambe dokonya pii mende lea dokome, “Doo kalyamo doko nambanya Ikiningi etete mona setenge doko kalyamo. Nambame baa kandao etete mona epe palyingina, nyakamame baanya pii doko sakamaiyepape!” lea-pyaa.
Dokopa disaipele dutupame pii doko soo etete pakame kumapala tombauli siami-pyaa.
Dopa piaminopa Jisasame ipao dutupa watandatala lao pituu, “Nyakama paka nakaenya, sakatalapa!” lea-pyaa.
Dopa leamopa dupame kandalyetala endakali waka mende nakandao Jisasa baa iki kateamo kandeami-pyaa.
Dokaitame yuu manda dokonya katao lanao ipao pituu Jisasame kyoto joo dutupa lamaiyoo, “Nyakamame kanjimino doko mende lamaiya nayalapape. Lamaiya nayawaka katao Endakalinya Ikiningi doko malunya sakatasetamo gii dokonya tuu laapapena,” lea-pyaa.
Dokopa disaipele dupame Jisasa pisoo, “Mana setapae masingi akali dupame aipuma, ‘Ilainja wambao ipupengena,’ lengemape?” leami.
Jisasame dutupanya pii yanu pyakamaiyoo, “Kini, Ilainjame dupa pitaka dee katengeli pina lao tolasalanya ipupenge.
Dopaka doko, Ilainja ipateana lao nambame nyakama langilyo. Ipateamopa endakali dupame baa lamo lao nakandenya, baa-kisa pyuani kayamino dupa pitaka piami. Dupame mana mendai dopaka pyoo Endakalinya Ikiningi doko tanda maitamina,” lea.
Dokopa disaipele dupame baame Jone Kaimbu Pingi doko kandao lalumuna lao masiami.
Endakali kambu pyao kateamino dokonya dutupa ipateaminopa akali mendeme Jisasa kateasa ipao baa lao luma lakapala lamaiyoo, “Akali Andake, embame nambanya wane doko kondo kyayakape! Baa mandipaeme nyilyamosa paa longo itatenya tapa endakinya mangata pyoo etete koyao tanda nao katenge.
<range>
Nambame baa laminao embanya disaipele dupa katamisa epoaka doko, dupame kapa pao mee injisala nayalaminona,” lea.
Dopa leamopa Jisasame lao pituu, “Kanau! Masoo minala naenge uanga pyoo paengema endakali nyakama! Oo koto koto ongo namba nyakama-pipaka tole katatama laape? Nyakamame nambaka nenge nyoo katatami laape? Wane doko laminao namba kalyosa ipupa!” lea.
Jisasame wane doko-kisa enjele koo paleamo dokome wane doko yakinena lao pyalanya leamopa yakinatala pea. Peamo gii dokopaka wane doko mee jia.
Maitakao Jisasa iki peteamopa disaipele dupame ipupala baa pisoo, “Aipuma naimame enjele koo doko kapa pao watao napyalamape?” leami.
Dopa leaminopa Jisasame dokaita lamaiyoo, “Nyakama kuki iki masoo minilyamino dokonya kapa nanjalamo. Nambame nyakama kiningi langilyo, nyakamame awa wainginya dii palenge dopale joo masoo minapimili kandao doko, opale mendaipi mende pyaanya kokala nayamili. Nyakamame yuu manda dake lamaiyoo, ‘Emba asa nasina omosa sala puu!’ lapiminopa kapa pao pupyali.
[Dopaka doko, loma sowapi nee nanenya kayawapi pingi dokonya-kaita iki enjele koo dopale dupa watao pingi. Kaitini waka mendenya-kaita daana,” lea.]
Galili yuu dokonya Jisasapi baanya disaipele dupapi pao kambu pyatala baame dupa lamaiyoo, “Akali mendeme Endakalinya Ikiningi doko endakali dupa laitaka pyaanya enge nyalanya pilyamo.
Laitaka pitamopa dupame baa pyao kumasetataminopa koto teponya Goteme baa dee sakatasetana,” lea. Dopa leamopa disaipele dupame mona etete kendame kumiami.
Dupa pao yuu taono Kapaneame dokonya pyakameaminopa losuu anda andake dokonya takisa nyingi akali dupame Pita kateasa ipupala baa pisoo, “Nyakamanya mana lenge akali dokome losuu anda andake dokonya takisa pingipi napingipi?” leami.
Dopa leaminopa Pitame lao pituu, “Kini pingi daape,” latala andaka kolandea. Kolandeamopa Jisasame wambao Pita lamaiyoo, “Saimone, embame aipa lao masilipi? Yuu dakenya kiŋi dupame takisa tata tata dupa api-kisa nyingimape? Dupame yuu tenge tange dupa-kisa nyingimape, pande katamana lao epenge endakali dupa-kisa nyingimape?” lea.
Pitame yanu pyao, “Katamana lao epenge endakali waka dupa-kisa nyingimana,” lea. Dopa leamopa Jisasame baa lamaiyoo, “Dopa tamo doko, yuu tenge tange dupame takisa napyapenge.
Dopaka doko, naimame akali dokaita kenda pisala nayamana. Dopana, emba endaki pete dokonya wapaka nyingi uku doko pyandala puu. Pyandatala wapaka wambao nyeteno doko nyoo nengekaita angapu lakyetala muni mende palyapomona nyepe. Muni doko nyepala losuu anda andake dokonya nalimba lapotanya takisa pyao dupa maipina,” Jisasame dopa lea.
Gii mendai dokopaka disaipele dupame Jisasa kateasa ipupala baa pisoo, “Kaitinya Katenge dokome isingi endakali dupanya api alyasale joo kalyape?” leami.
Dopa leaminopa Jisasame wane koo mende epena latala dokaitanya kaina dokonya katasetala lao pituu, “Nyakama kapilyetala wane koo nanjetamino kandao doko, Kaitinya Katenge dokome nyakama etete isala nayatana lao nambame nyakama kiningi langilyo.
<range>
Endakali mendeme baa tange anasale jetala wane koo dopale jingi doko Kaitinya Katenge dokome isingi endakali dupanya alyasale katenge.
Dee endakali mendeme namba lao masetala wane koo dapale mende lanyilyamo dokome namba lanyingiakana,” lea.
“Endakali mendeme namba lao masoo miningi wane koo datupanya mendeme koo pina lao mapisetamo doko, baa etete koyata. Baame dopa pitame lao kana etete andake mende mangenya anjetala nyokaimbatamopa kumina lao solowata pete andake kaina dokonya soo pyandamili kandao doko, baa kuki yaka jipyali.
Koo pina lao mapisingi yuunya endakali dupa koyatami iki lamo! Koo pina lao mapisingi mana dupa kapa pao sepengeaka doko, endakali mendeme mapisetamo doko, baa koyata iki lamo!
“Embanya kingi mokopi mendeme emba koo pyaale lao mapisia kandeno doko, kepanya nepape! Emba kingi tamopi moko tamopi tanoma kateta lete etete katenge ongonya pateno doko, auu pyoo katate. Kingi mokopi pitaka kateta itate konjala naenge dokonya soo pyandatamo doko, auu pyoo nakatate.
Dee embanya lenge dokome emba koo pyaale lao mapisia kandeno doko, lukunya nepape! Emba lenge mendai iki tao lete etete katenge ongonya pateno doko, auu pyoo katate. Emba lenge lapota tapeta ita tao katenge yuu koo dokonya soo pyandatamo doko, auu pyoo nakatatena,” lea.
“Nyakamame wane koo datupanya mendaipi mende angi mende daa lamo lao masetamina kandao kalyepape. Nambame nyakama langilyona, wane koo dupa isingi enjele dupa koteaka lao nambanya Takange kaitinya katenge doko-pipa awapa katengema.
[Endakalinya Ikiningi dokome endakali alu petae dupa pyoo nyala epea.]
“Nyakamame aipa lao masilyamipi? Akali mendenya mena sipisipi andate mendai katatamo kandao doko, dutupanya mendai alu pitamopa baame aipa pitape? Baame sipisipi kingi ita mange mendai wakyoo-kisa dee mange mendai wakyoo dutupa tanu nao pau manda mendenya katena latala mendai alu pitamo doko pao kutata daape!
Nambame nyakama kiningi langilyona, baame kutao kandatatamo kandao doko, mendai doko kandao etete mona yaepata. Sipisipi kingi ita mange mendai wakyoo-kisa dee mange mendai wakyoo alu napitamino dutupa dopa pyoo mona yaepala nayata.
Dopaka pyoo nyakamanya Takange kaitinya katenge dokome wane koo datupanya mende alu napipya laka lao masingina,” Jisasame lea.
“Embanya endakali yango mendeme emba koo pingitamo kandao doko, emba baa katatasa pao nyalambo iki pitipala baanya koo pitamo doko lao panasoo lamaipi. Lamaitinopa baame embanya pii setamo kandao doko, embame embanya endakali yango doko dee lanyete.
Baame embanya pii nasetamo kandao doko, pii pepa pyapae singili pyoo, ‘Lapo tepopi mendeme pii dupa pitaka sokondape petala kyoto injisetaminopana,’ embame mendalapo lanyepala deaka lamaiya pupi.
Baame dutupanya pii nasetamo kandao doko, embame sosa doko lamaipi. Dee baame sosanya apata pii nasetamo kandao doko, baa netesa endakalipi takisa nyingi akalipi dopale lamo lao masepe.
“Nambame nyakama kiningi langilyona, nyakamame isa yuu dakenya mende pyakilyina kayakamaitamino doko, kaitinya pyakilyina kayakamaitaka. Dee nyakamame isa yuu dakenya mende yukuokamaitamino doko, kaitinya yukuokamaitaka.
“Dee nambame pii mende nyakama dapa langilyo: nyakamanya endakali lapomame isa yuu dakenya katao mona mendai palyetala mende pyekena lao loma soo tee latambino kandao doko, nambanya Takange kaitinya katenge dokome kapa pao pyakamaita.
Doko, endakali lapo tepopi mendatupame namba lao masetala mendasa kambu pyao pilyami dosa namba dupa-pipa awapa katengena,” Jisasame lea.
Dokopa Pitame ipupala Jisasa pisoo lao pituu, “Kamongo, nambanya endakali yango mendeme paa akipatesa namba koo pingyetamopa nambame baanya koo yanu doko kayapengepe? Paa kalangesa kayapengepe?” lea.
Dopa leamopa Jisasame baa lamaiyoo, “Paa kalangesa daa. Kingi itaka kalange dupanya paa kalangesalao lelyo.
Dopana, Kaitinya Katenge dokome isingi doko akali kiŋi mendeme baanya kalai akali dupa-kisa yanu siamo dupa pyekena latoo lao masoo kateamo dopale.
Kiŋi dokome tee pyao yanu dupa pyekena lao kateamopa kalai akali dupanya mende laminao epeami-pyaa. Akali doko-kisa baanya muni yanu yakiaka etete longo sia-pyaa.
Baame yanu doko kapa pao pyapenge nanjiamosa baanya akali andake dokome lao pituu, ‘Nyakamame akali dake, baanya endapi, wanepi, dee baanya oapapi dupa pitakame muni nyepala yanu doko pyakalapape!’ lea-pyaa.
Dopa leamopa kalai akali dokome baa lao luma lakapala, ‘Nambame embanya muni dupa pitaka yanu pyakatona, embame namba maka nakaenya malisepoko!’ lea-pyaa.
Dokopa akali andake dokome kalai akali doko kondome kumao baanya yanu doko kayapala baa yakinea-pyaa.
“Dopa peteamopa kalai akali dokome pupala baanya kalai akali yango mende kandanyia-pyaa. Akali doko-kisa baanya muni yanu kina andate mendai sia-pyaa. Dokonya baame baa minatala mange minao lakatete pyoo pituu, ‘Embame nambanya yanu doko pyaka!’ lea-pyaa.
Dopa leamopa baanya kalai akali yango dokome tombauli sepala, ‘Nambame embanya muni dupa yanu pyakatona, embame namba maka nakaenya malisepoko!’ lea-pyaa.
Dopa leamoaka doko, baame malisala nayatowana lao masetala, akali dokome muni dupa yanu pyao etapalaka andaka ipatana anjoo pyandala pena lea-pyaa.
Dokopa baanya kalai akali yango dupame piamo doko kandatala mona etete kenda kayapala, doko pitaka nyakamanya akali andake doko pao lamaiyami-pyaa.
Lamaiyaminopa akali andake dokome baa epena latala lamaiyoo, ‘Emba kalai akali koo lamo! Embame namba pisipino dokonya nambame nambanya yanu emba-kisa sipumu doko pitaka kayapu.
Nambame emba kondo kayapu dopaka pyoo embame embanya kalai akali yango doko kondo kayapili, yaka nanjipyalipi?’ lea-pyaa.
Dopa latala akali andake dokome imbu kayapala baanya kalai akali doko anjingi andaka tanda maiyoo isingi akali dupanya kingilyaka maiyoo pituu, ‘Akali dakeme nambanya muni dupa pitaka yanu pyao etapalaka andaka ipatana anjoo soo pupa,’ lea-pyaana,” Jisasame lea.
Dopa latala baame kongali pii doko etasoo lao pituu, “Nyakama mendai mendai lao dupame nyakamanya endakali yango mendeme koo pingyetamo dupanya yanu dupa kiningi etete kayala nayatamino kandao doko, nambanya Takange kaitinya katenge dokome nyakama mendai dopaka pitana,” lea.
Jisasame pii dutupa lamaiyoo etapala, Galili yuu doko yakinatala Jutia yuu dokonya endaki Jotane yangitena pea.
Dokopa endakali kambu longome baa watao peaminopa baame endakali dokaitanya yaina dupa yuu dokonya mee jakamaiya.
Dopa piamopa Patasi mendapuame ipupala baa minao makande pyoo lao pituu, “Enda watao pingi tenge dupanya mendenya-kaita akali mendeme baanya enda doko pena lao watao pyatamopa naimanya mana setapae dupanya kapa patape napatape?” leami.
Dopa leaminopa baame yanu pyao, “Nyakamame pii dake itaki napiamipi? ‘Tee piamo dokopa Pyoo Injiamo dokome endapa akalipa lao wasia-pyaa.’
Dopa petala baame lao pituu, ‘Tenge dokonya akalimi baanya endangi takangepa yakinatala, baanya etanengepa kopatala dolapo yonge mendai joo pititambina,’ lea-pyaa.
Dopana dolapo lapoma joo napetenya, yonge mendai joo pititambi. Goteme nyoo pyasetae doko endakalimi wakale pyoloo napipengena,” Jisasame lea.
Dopa leamopa Patasi dupame baa lamaiyoo, “‘Akali mendeme baanya enda doko watao pyao pituu, watao pingi pepa mende maitala watao pyapengena,’ lao Moseseme mana setekea-pyoomo doko aipuma setea laape?” leami.
Dokopa Jisasame dokaitanya pii yanu pyao, “Nyakama tuu-tuu piaminosa enda watenge kaita doko Moseseme nyakamanya setekeamoaka doko, wamba tee piamo dokopa mana doko nasia-pyaa.
Dopana nambame nyakama dapa langilyo: akali mendenya etanenge dokome kepo kolala nayatamopa, baame mee watao pyapala enda waka mende lanyetamo kandao doko, akali dokome kepo kolatana,” lea.
Dopa leamopa baanya disaipele dupame baa lamaiyoo, “Enda akalipa tole pyao petenge mana doko dopale tamo kandao doko, akalimi enda lanyala nayao katataminopa auu pitana,” leami.
Dopa leaminopa baame dokaita lamaiyoo, “Endakali pitakame kapa pao dopa napitami. Goteme endakali mendapua mana doko maiyamo dupame iki pitami.
Akali mendapua enda nanyepenge jepae mandeami dupame enda nanyoo mee katengema. Mendapua lakapo nyepae dupame kapa pao enda lanyala naengema. Dee mendapuame Kaitinya Katenge dokome isingi doko lao masetala enda lanyala naengemaka. Mana doko kapa pao watao minatamo dokome mininana,” Jisasame lea.
Gii dokopa endakali mendapuame wane wanakupi koo dupa-kisa Jisasame kingi setapala sekena lao laminao epeami. Dopaka doko, disaipele dupame dokaita pyalanya leami.
Dokopa Jisasame dokaita lamaiyoo, “Wane wanakupi koo dupa epekena kaita lyokala nayakalapa! Kaitinya Katenge dokome wane wanakupi dapale joo kalyamino endakali dupa isoo kalyamona,” lea.
Dopa latala baame dokaita-kisa kingi setapala yuu doko yakinatala pea.
Yuu mendepa akali mende Jisasa kateasa ipupala lao pituu, “Mana Lenge Akali, tenda namba lete etete katatopa lao mana epe aki mende minawape?” lea.
Dopa leamopa Jisasame baa lamaiyoo, “Aipuma embame aki mana mende epepe lao namba kandao pisilipi? Mendai iki baa epe. Emba lete etete kalyanya masii kandeno doko, mana setapae dupa watao minape!” lea.
Dopa lateamopa akali dokome baa pisoo, “Mana setapae dupa andutupape?” lea. Dokopa Jisasame baa lamaiyoo, “‘Embame endakali pyao kumasala nayape. Embame kepo kolala nayape. Embame pake nala nayape. Embame endakali mende minakasalanya sambo laa nayape.
Embanya endangi takangepa dolapo andanda semaiyoo katape. Dee embame emba tange auu kaengeli pyoo endakali yango dupa auu kayao katapena,’” Jisasame lea.
Dokopa akali dokome pii yanu pyao, “Mana setapae dutupa pitaka nambame watao minio doko mee minawaka kalyona, dee aki mende nambame pipenge jilyape?” lea.
Dopa leamopa Jisasame baa lamaiyoo, “Emba tolalakao tolatae katatoo lao maseteno kandao doko, emba pupala embanya oapi dupame muni nyepala endakali tipya dupa maipi. Dopa pitinopa embanya epe etete dupa kaitinya sakatana, embame namba watao ipupi,” lea.
Dopa leamopa akali dokome sepala baanya oapi etete longo singi dokonyana, mona etete kenda kayao yakinatala pea.
Dokopa Jisasame disaipele dupa lamaiyoo, “Nambame nyakama kiningi langilyona, kamongo mendeme baa Kaitinya Katenge dokome isina lao kalyanya lekeleke tata.
Dee mendeaka nyakama langilyona, mena kamele mendeme kepo tii mendenya kolandalanya lekeleke tapyaliaka doko, kamongo mendeme baa Goteme isina lao kalyanya etete lekeleke tapyalina,” lea.
Dokopa disaipele dupame pii dutupa soo etete walu latala lao pituu, “Dopa tamo kandao doko, api kapa pao pyoo nyepae katatape?” leami.
Dopa leaminopa Jisasame dokaita kandatae soo yanu pyao, “Endakalimi kapa pao dopa napipengeaka doko, Goteme dupa pitaka kapa pao pingina,” lea.
Dokopa Pitame baa lamaiyoo, “Kandeleno, naimame dupa pitaka yakinatala emba watao paelyamano dokonya tenda naimame aki mende nyetamape?” lea.
Dopa leamopa Jisasame dokaita lamaiyoo, “Nambame nyakama kiningi langilyona, tenda dupa pitaka enenge jetamo gii dokopa Endakalinya Ikiningi doko etete kamongao kiŋi petenge toko dokonya pitita. Gii dokopa nyakama namba watao paelyamino dupame Isataele tata kingi ita mende-kisa dee lapoma dupanya pii tolasakamaiyanya kiŋi petenge toko kingi ita mende-kisa dee lapoma dupanya pititamiaka.
Dee namba lao masetala anda tamopi, kaiminingi tamopi, pimalenge tamopi, takange tamopi, endangi tamopi, wane tamopi, ee tamopi dupa yakineamino endakali dupa pitakame dupanya yanu etete longo waa palyoo nyepala dee lete etete katatamiaka.
Dopaka doko, enomba nyoo katenge endakali longo dupa maita-kaita katatami. Maita-kaita katenge longo dupa enomba nyoo katatamina,” Jisasame dopa lea.
“Kaitinya Katenge dokome isingi doko akali mendeme yongama wamba sakatatala akali mendapuame baanya getepe ee dokonya kalai pyekena lao lanyala peamo dopale.
Pupala ee tange dokome akali mendatupa-pipa pii lao wasoo mona mendai palyetala, muni kina mendai mendai lao yuu gii mendainya singili pyoo nyalapalena latala, akali dutupame baanya getepe ee dokonya kalai pyaa pena lea-pyaa.
Maitakao baame yongama kiloko mange mendai wakyoapi mendenya dee kamapisa pupala kandeamopa, akali mendapua mee dupanya kateami-pyaa.
Kateaminopa baame dupa lamaiyoo, ‘Nyakama apata getepe ee dokonya kalai pyaa pupa. Nambame nyakama yole yaka dyaapona,’ lea-pyaa.
Dopa lateamopa akali dupa kalai pyaa peami-pyaa. Pateaminopa kotaka andawai pungupungupi, alemandi kiloko tepopi dupanya deaka patapu dopaka pia-pyaa.
“Dopa petala alemandi kiloko yuungi laanya piamopa baa deaka pupala akali mendapua mee kateamino kandatala dupa lamaiyoo, ‘Aipuma nyakama indupa gii dake pitaka mee dakenya katalamipi?’ lea-pyaa.
Dopa leamopa dupame yanu pyao, ‘Akali mendeme naima kalai nandyomona,’ leami-pyaa. Dokopa baame dupa lamaiyoo, ‘Nyakama apata nambanya getepe ee dokonya kalai pyaa pupa,’ lea-pyaa.
“Yuu kualanya piamopa akali ee tange dokome ee isingi akali doko lamaiyoo, ‘Embame kalai akali dupa epena latala yole maipi. Maiyanya pituu embame kalai akali etete maitakao ipamino dupa wambao maima-maima pyoo maiyoo pao, tee pyao ipamino dokonya tuu lape,’ lea-pyaa.
Dokopa akali mendatupa kiloko yuungi laanya piamopa ipao kalai piamino dupa muni kina mendai mendai lao nyiami-pyaa.
Dee akali wambao yongama sakatao kalai piamino dupame ipupala nyakama muni mendalapo apata nyalamano lao masiaminoaka doko, dupa apata kina mendai mendai lawaka nyiami-pyaa.
Nyepala dokopa dupame akali ee tange doko kandao imbu kayapala mumu lao lao pituu, ‘Akali etete maitakao ipamino datupame kiloko gii mendai iki kalai pimino doko, naima niki popome kumao indupa gii doko pitaka lekeleke tao kalai pyemano. Dopaka doko, embame dupa naima-pipa kapa kapa lao yole pilinona,’ leami-pyaa.
<range>
“Dopa leaminopa baame yanu pyao akali dupanya mende kandao dapa lea-pyaa: ‘Kaimia, nambame emba koo pingyala naelyona, emba muni kina mendai nyatalena lao nalimba mona mendai palyala nayalambape?
Embanya yole doko nyoo puu. Nambame emba yole dyoo dopaka pyoo akali maita pyao ipao kalai pyomo doko maitoo lao masetala maiyo.
Nambanya muni dokome mendita mende pitoo lao masoto doko kapa pao napitope? Dee nambame auu pyoo dokonya emba mona koo palyilipi?’ akali ee tange dokome dopa lea-pyaa.
Dopaka pyoo endakali enomba nyoo katenge dupa maita-kaita katatami. Maita-kaita katenge dupa enomba nyoo katatamina,” Jisasame lea.
Jisasa Jetusaleme pao pituu, baanya disaipele kingi ita mende-kisa dee lapoma dutupa iki lanyepala kaitinisa dapa lamaiya: “Kandeleno! Naima indupa Jetusaleme pelyamano. Akali mendeme Endakalinya Ikiningi doko enge nyepala pitisa mupapi mana setapae masingi akalipi dupa laitaka pitamopa dupame baa kosa lao pyao kumasemana latami.
<range>
Dopa latala dupame baa endakali tata waka dupanya kingilyaka maitaminopa, dokaitame baa kandao lamba lao konjame pyapala ita pokonya pyao yukuotami. Dopa pitaminopa koto teponya Goteme baa dee sakatasetana,” Jisasame lea.
Gii dokopa akali Sepete ikiningi mendalapo endangi dokome laminao Jisasa kateasa ipao luma lakapala baa-kisa mendita mende tee lea-pyaa.
Dokopa Jisasame baa pisoo, “Embame aki mende auu kaelepe?” lea-pyaa. Dopa leamopa enda dokome baa lamaiyoo, “Emba kiŋi jeteno gii dokopa nambanya wane dalaponya mende embanya kingi tolae-kaita katata mende koya-kaita katata lao laa,” lea-pyaa.
Dopa leamopa Jisasame lao pituu, “Nyakamame lelyamino doko masokondape napilyamino. Wane nyalambome kapo penge namba nato dokonya kapa pao natambipi?” lea-pyaa. Dokopa dolapome baa lamaiyoo, “Nalimba kapana nambana,” leambi-pyaa.
Dopa leambinopa Jisasame dolapo lamaiyoo, “Kiningi etete nyalambome nambanya kapo penge dokonya natambiaka doko, nambanya kingi tolae-kaita petena lengepi koya-kaita katena lengepi doko nambanya kalai daa. Nambanya Takangeme katatamina lao yapao nyiamo endakali dupa katatamina,” lea-pyaa.
Dopa pilyamino lapae doko disaipele kingi ita dutupame sepala nyalambo kaiminingipa dolapo imbu kayami.
Dopa piaminopa Jisasame dokaita pitaka epena latala lamaiyoo, “Endakali tata dupanya yuu isingi akali kenge singi kalyamino dupame endakali dupanya alyasale joo katengema doko nyakamame masilyamino. Dee dupanya akali andake dupame nyakamanya pii watao minekena lao kyoto jingima doko nyakamame masilyaminoaka.
Dopaka doko, nyakamame dopa napinya, nyakamanya mende akali andake joo katapuli lao masetamo kandao doko, nyakamanya kalai akali joo katapenge.
Dee nyakamanya mende enomba nyoo katapuli lao masetamo kandao doko, nyakamanya kendemane joo katapenge.
Dopaka pyoo Endakalinya Ikiningi dokome baanya kalai pyekena lao naepea. Baame endakali dupa nisoo kii tamao nyalanya baa tangeme kumala epeana,” Jisasame lea.
Dupame yuu taono Jeteko doko yakinatala peaminopa endakali kambu andake mendeme Jisasa watao peami.
Dokopa akali lenge monda lapoma kaitinisa peteambi-pyaa. Akali dolapome Jisasa epelyamo leamino sepala dolapome puu lao ae lao, “Dapiti Yumbange! Kamongo! Embame nalimba kondo kayape!” leambi.
Dopa leambinopa endakali dupame dolapo pii kaena lao pyalanya leami. Dopa leaminoaka doko, akali dolapome dee eteteaka puu lao ae lao, “Dapiti Yumbange! Kamongo! Embame nalimba kondo kayape!” leambi.
Dokopa Jisasa ipao katapala akali dolapo epena latala lamaiyoo, “Nambame nyalambonya aipa pyakapili lao masilyambipi?” lea.
Dopa leamopa akali dolapome baa lamaiyoo, “Kamongo, embame nalimbanya lenge tasakapili lao masilyambanona,” leambi.
Dopa leambinopa Jisasame dolapo kondome kumapala baanya kingimi dolaponya lengenya watandeamo awapaka lenge talu petala baa watao peambi.
Dokaita Jetusaleme tengesale pao pituu, Olipimanda yuu dokonya taono Betepasi dokonya peami. Pao pituu dokopa Jisasame disaipele lapoma wambao pena lao lamaiyoo, “Yuu taono yakane nyalambonya enomba-kaita omo silyamo ongonya pupala, mena dongi mende anjetae yakane apata katatambinopa, nyalambome pupae kanjambinona, liangao minao ipupape.
<range>
Endakali mendeme nyalambo kandao pii mende lea kandeno doko, nyalambome baa lamaiyoo, ‘Kamongo dokome kalai mende dongi dalapome pipenge jilyamona,’ laapape. Dopa latambinopa yapa pealapomona,” lea.
Dopa piamo dokome akali potopesa mendeme pii mende dapa leamo doko angi jia:
“Nyakamame Sayone tange dupa dapa lamaiyepape: Indupa nyakamanya kiŋi doko nyakama katamisa epelyamo kanjepa. Endakali andanda semaiyoo katenge doko dongi maita dokonya pituu epelyamo. Baa dongi mendenya yakane dokonya maitanya pituu epelyamona,” lea-pyaa.
Disaipele dolapome pupala Jisasame leamoli piambi-pyaa.
Dopa petala dolapome dongi matakai dokonya yakane doko kateta minao epeambi. Ipupala nyalambonya yonge pee ketae pingi dolapo dongi maita dolaponya ketae seteambinopa, Jisasa dongi yakane dokonya pyakalyetala pituu pea.
Peamopa endakali kambu andake mendeme nyakamanya yonge pee ketae pingi dupa kaitini dokonya kuiyoo seteami. Yangi dupame ita yoko dupa yandao kaitini dokonya kuiyoo setami.
Dee endakali dupa wambata maita pyata pyoo pao pituu puu lao dapa lao wee leami: “Dapiti Yumbange, embame pyoo nyoo katape! Akali epelyamo dake auu pisetaena Kamongo Goteme epena lapumopa epelyamo! Etete Ketae Kaitinya Katenge, embame pyoo nyoo katapena,” leami.
Jisasa Jetusaleme pyakameamopa Jetusaleme tange dupa pitakame walu latala lao pituu, “Akali dake apipi?” leami.
Dopa leaminopa endakali awapa peamino dupame, “Baa Jisasa lenge Galili yuu taono Nasatete tange potopesa dokona,” leami.
Jisasa baa losuu anda andake katenge kame dokonya pupala topo setao peteamino endakali dupapi sambao kateamino endakali dupapi dupa watao pyapala, muni aloo pingi akali dupanya tepolo tokopi yaka maileome topo nyingi akali dupanya petenge tokopi dupa lokalyinya nepea.
Dopa petala baame dokaita lamaiyoo, “Gotenya pii pepa pyapae singi dokonya, ‘Nambanya anda doko kandao endakalimi loma singi andana latamina,’ lapae silyamo. Dopaka doko, nyakamame anda dake pake nao makongao paenge endakali dupa yalo pingi kananda injisilyaminona,” lea.
Endakali lenge mondapi moko koopi dupa Jisasa kateasa losuu anda andake kame dokonya epeaminopa baame dupa mee injisia.
Dopa piamopa pitisa mupapi mana setapae masingi akalipi dupame Jisasanya kalai pupu lapae piamo dupa kandata, dee wane kole dupame losuu anda andake kame dokonya katao, “Dapiti Yumbange, embame pyoo nyoo katape!” lao wee leamino doko sepa petala imbumi kumiami.
Dopa petala dokaitame baa lamaiyoo, “Wane dupame pii lelyamino doko embame silipi?” leami. Dokopa Jisasame dokaita lamaiyoo, “Kini, nambame silyona, pii mende dapa lapae silyamo: ‘Embame wane koopi ŋaŋapi dupanya nengekaita lumbakamainopa dupame emba lalyokondape piamina,’ lapae silyamo doko nyakamame itaki pyala nayamipi?” lea.
Dopa latala baame dokaita yakinatala Jetusaleme dokonya kamalyatena pao yuu taono Betani dokonya palea.
Jisasa yongama wamba dee Jetusaleme pilyoo pituu baa lopo kaya.
Lopo kayapala baame piki ita mende kaitini lembasa kateamo kandatala dokonya pea. Peamoaka doko, dii mende kutao nakandao yoko iki pyoo kateamo kandea. Dokopa baame piki ita doko kandao, “Embame tanga tangapi dii mende dee namanditi, etete daana!” lea. Dopa lalu piamopa piki ita doko sapuiya.
Dopa piamo doko disaipele dupame kandao mona andapala lao pituu, “Piki ita dake aipa petala pupae lao sapuilyape?” leami.
Dokopa Jisasame dokaitanya pii yanu pyakamaiyoo, “Nambame nyakama kiningi langilyona, nyakamame masoo minao katao mona lapo palya nayatamino kandao doko, nambame piki ita dake pilyoli pyoo nyakamame kapa pao pitami. Nyakamame doko iki pyaa nayao dee yuu manda dake kandao, sakatalala solowata pete andake dokonya mangena latamino kandao doko, lataminoli pita.
Nyakamame masoo minao loma soo tee latamino dupa pitaka nyetamina,” Jisasame lea.
Jisasa losuu anda andake dokonya pilyetala endakali dupa mana lamaiyoo kateamopa, pitisa mupapi Jutamanya isingi akalipi dupame baa kateasa ipupala lao pituu, “Embame apinya pii minao kalai datupa pilipi? Apimi kalai datupa emba-kisa seteape?” leami.
Dokopa Jisasame dokaitanya pii yanu pyakamaiyoo, “Nambame nyakama pii mende pisilyoakana, nyakamame yanu pyakatamino kandao doko, nambame kalai datupa dokonya pii minao pilyona lao nyakama langitoaka.
Joneme kaimbu pyakamaiyamo doko apimi pina leape? Goteme pina leape, pande endakalimi pina leamipi?” lea. Dokopa dokaitame pii doko sepala nyakamalapo lao pituu, “Naimame, ‘Goteme pina leana,’ latamano kandao doko, ‘Aipuma nyakamame Jonenya pii doko masoo minala nayamipi?’ lata.
Dee, ‘Endakalimi pina leamina,’ latamano kandao doko, endakali pitakame Jone doko akali potopesana lao masingima dokonya paka pyaumuna,” lao nyakamalapo leami.
Dopa latala dokaitame Jisasanya pii yanu pyakamaiyoo, “Naimame masala naelyamanona,” leami. Dokopa Jisasame dokaita lamaiyoo, “Doko tamo doko, nambame kalai pilyo datupa pii leamo doko nyakama langya nayatoakana,” lea.
Dee Jisasame lao pituu, “Akali mendenya wane lapoma kateambi-pyaana salapape! Dolaponya takange dokome ipao wane mupa doko lamaiyoo, ‘Emba indupa getepe ee dokonya kalai pyaa puu,’ lea-pyaa.
Dopa leamopa wane dokome yanu pyao, ‘Namba daana,’ lea-pyaa. Dopa leamoaka doko, maitakao mona aloo petala pea-pyaa.
Takange dokome wane mende doko kateasa pao dopaka lamaiya-pyaa. Dopa lamaiyamopa, ‘Apane, yaka lumu,’ leamoaka doko, angi napea-pyaa.
Dopa latala wane dolaponya andukumi takangenya masiamoli pia lusilyamape?” lao Jisasame dokaita pisia. Dopa lao pisiamopa endakali dupame lao pituu, “Wane mupa dokome lumuna,” leami. Dopa leaminopa Jisasame dokaita lamaiyoo, “Dee nambame nyakama kiningi langilyona, takisa nyingi akalipi kepo kolao paenge endapi dupame nyakama nyoo maita pyatala Goteme isina lao kalyanya ipao wambelyamino.
Doko aipumape? Jone Kaimbu Pingi doko nyakama kateamisa ipupala mana tolatae doko laitaka peteamoaka doko, nyakamame baa masala nayami. Dopaka doko, takisa nyingi akalipi kepo kolao paenge endapi dupame masiami. Dopa piamino doko nyakamame kandatala mona aloo petala baa masala nayamina,” Jisasame lea.
Jisasame, “Dee kongali pii mende lelyona, salapape,” latala lao pituu, “Akali yuu andake singi mende katea-pyaa. Akali dokome getepe ee mende kakopatala pokea-pyaa. Pokatala baame getepe ee dokonya getepe dii lyao indyalanya yuli mende lakea-pyaa. Dee isoo pititamo anda ketae mende piaka-pyaa. Dopa petala akali mendapuame ee doko isakao katena latala, baa yuu londati mendakaita pao katea-pyaa.
Dopa petala yuu mende getepe wambu pingi gii doko ipateamopa baame baanya kendemane mendapuame ee isakamaingi akali dupa kateamisa pupala, getepe dii mendapua lyao peekena lao nyakala pena lea-pyaa.
Peaminopa ee isakamaingi akali dupame baanya kendemane dupa minatala, mende pyao indyepala mende kumi pyao kumasoo, mende kaname pyao takyoo piami-pyaa.
Dopa peteaminopa akali ee tange dokome dee kendemane mendatupa pena lea-pyaa. Wamba pena leamoli pyoo pena laa nayao dee longole pena lea-pyaa. Dopa piamopa ee isakamaingi dupame wamba piaminoliaka piami-pyaa.
Dee etao doko baame baanya ikiningi doko dokaita kateamisa pena lao pituu, ‘Dupame nambanya ikiningi doko andanda semaitamina,’ lao masetala pena lea-pyaa.
Dopa leamoaka doko, ee isakamaingi dutupame wane doko epeamo kandatala nyakamalapo lao pituu, ‘Wane dakeme takangenya moya nyepengena, yapa pyao kumasema! Pyao kumasetala baanya ee moya nyepenge dake naima nyetamana,’ leami-pyaa.
Dopa latala dokaitame baa minatala ee dokonya kamalyatena soo pyandatala pyao kumasiami-pyaa.
“Dopana akali ee tange dokome ipupala ee isakamaingi dupa aipa pitape?” lea.
Dopa leamopa dupame baa lamaiyoo, “Akali koo dokaita tanda maiyoo pyao kumaseta. Dopa petala baame getepe ee doko akali waka mendapuame isakao katena latamopa, wambu pingi gii dokonya dupame getepe dii lyao maiyakamaitamina,” leami.
Dokopa Jisasame dokaita lamaiyoo, “Nyakamame Gotenya pii pepa pyapae singi dake itaki pyatala nayamipi? ‘Anda pingi akali dupame anda pingina daa latala nepeamino doko pingina mupa jetea. Kamongome dopa pipumu doko, naimame kandamanopa auu etete pilyamona,’ lapae silyamo.
Dopana, nambame nyakama dapa langilyo: Goteme nyakama dee isala nayao baame isingi dokonya dii manditamino endakali dupa iseta.
[Endakali mendeme kana doko-ketae lombao sepala baa indyuu tale pita. Dee kana dokome endakali mende pyao takyembatamo kandao doko, endakali doko etete kunguma jetana,” lea.]
Dopa lao Jisasame pii kongali leamo dupa pitisa mupapi Patasipi dupame sepala, “Naima kandao lalumu,” lao masiami.
Dopa lao masetala baa anjemana lao kaita kutiaminoaka doko, endakali kambu kateamino dupame Jisasa baa potopesana lao masiaminosa paka kayami.
Jisasame dee kongali pii mendapua dokaita lamaiyoo lao pituu, “Kaitinya Katenge dokome isingi doko kiŋi mendenya ikiningi doko enda keleamopa baame nee andake mende yawakamaiyamo dopale.
<range>
Kiŋi dokome endakali wamba epena lateamo dupa nee andake dokonya nala epena lao baanya kendemane mendapuame lanyala pena lea-pyaa. Dopaka doko, dokaitame nala ipumana lao masala nayami-pyaa.
Dopa piaminosa baame kendemane mendatupa pena lao pituu, ‘Nambame endakali wamba epena lateo dutupa kandao dapa lamaiyepape: “Baame baanya nee andake doko depa latelyamo. Baanya mena pulumakao maipa dupapi dee pulumakao andapae dupapi pyapalamo. Dupa pitaka depa latae sepelyamona, nyakama dokonya nala ipupa,” lao lamaiyepape!’ lea-pyaa.
Dokopa dokaitame lamaiyaminoaka doko, tuu petala nyakamanya masiamili piami-pyaa. Dupanya mende baanya eenya pea-pyaa. Mende baanya pisinisa dupanya pea-pyaa.
Dee yangimi kiŋi dokonya kendemane dupa minatala mana koo minao pyao kumasiami-pyaa.
Dopa piamino doko soo kiŋi dokome imbu kayapala baanya yanda singi amii dupa pena lateamopa, dupame pupala kendemane pyao kumasiamino endakali dutupa pyao kumasetala dutupanya yuu taono doko pyao yangeami-pyaa.
“Dokopa kiŋi dokome baanya kendemane dupa lamaiyoo, ‘Nambanya nee andake doko depa latae sepelyamoaka doko, nala epena leo endakali dupa kooma lamo.
Dopana nyakamame kaitini kembo dupanya pupala endakali kutao kandatamino dupa pitaka nee andake dakenya nala epena lamaiyepape!’ lea-pyaa.
Dopa lateamopa kendemane dokaitame kaitini dupanya pupala, endakali koopi epepi kandeamili pyoo laminao ipao kambu pyateaminopa, enda kelyao nee napenge anda doko etete tumbiami-pyaa.
“Peteamino dokonya kiŋi dokome endakali dokaita kanjanya kolandatala kandeamopa, akali mende yonge pee enda kelenge giinya pingi doko napyoo mee peteamo kandea-pyaa.
Kandatala baame baa lamaiyoo, ‘Kaimia, embanya yonge pee enda kelenge giinya pingi doko napyene lamo doko aipa petala emba dakenya kolandalepe?’ lao pisia-pyaa. Dopa lao pisiamopa akali dokome pii mende lapenge nanjia-pyaa.
Dopa piamopa kiŋi dokome kendemane dupa lamaiyoo, ‘Nyakamame baanya kingi mokopi dupa yaki petala yuu etete iminjetae dokonya baa soo pyale laapa! Dokonya katao baa ee lao yamataka lao nenge gilyoo katatana,’ kiŋi dokome dopa lea-pyaa.
Epena latae endakali longo katengemaka doko, yapao nyepae kuki iki katengemana,” Jisasame lea.
Dokopa akali Patasi dupame pupala kambu pyao pituu Jisasame pii mende latamo dokonya-kaita baa-kisa tenge setamana lao masetala pii wasiami-pyaa.
Dopa petala nyakamanya disaipele mendapuapi dee Kiŋi Etote tata mendapuapi dupa Jisasa kateasa pena leaminopa dupame pupala baa kandao lao pituu, “Mana Lenge Akali, emba pii kiningi lenge akalina, embame kiningi pii lao Goteme endakali dupame pipimili lao masingili pyoo mana lamailino lao masilyamano. Embame endakali dupa paka nakayapala itange kandao mokosala nanenge.
Dopana, naimanya mana setapae dupanya aipa lapae silyape? Kapomane Isingi Mupa dokonya takisa dupa naimame pyakamaipengepe, pande kayapenge? Embame aipa lao masilipi? Naima langi,” leami.
Dopaka doko, Jisasame dupanya mana koo doko kandatala lao pituu, “Nyakama endakali minakasingi akali! Aipuma nyakamame namba minao makande pilyamipi?
Nyakamame takisa pyapenge muni ongonya mende namba laitaka pyepa!” lea. Dokopa dokaitame muni mende maitiaminopa baame dokaita pisoo, “Muni dakenya endakali lengelyaapi wasetae kalyamopi kenge pyatae kalyamopi doko apinyape?” lea.
<range>
Dopa leamopa dokaitame lao pituu, “Doko Kapomane Isingi Mupa dokonya kalyamona,” leami. Dopa leaminopa baame dokaita lamaiyoo, “Dopa tamo doko, opale Kapomane Isingi Mupa dokonya dupa tange maiyakamaiyepape. Dee opale Gotenya dupa Gote tangeaka maiyakamaiyepape,” lea.
Dokaitame pii dutupa sepala mona andao baa yakinatala peami.
Koto gii dokopaka akali Satyusi mendapua Jisasa kateasa epeami. Dupame endakali kumapala dee sakatala naengena lengema. Akali dupame ipupala Jisasa pisoo, “Mana Lenge Akali, wamba Moseseme dapa lea-pyaa: ‘Akali mende wane manja nayao mee kumatamo kandao doko, baanya kaiminingi mendeme enda walyakae doko pisetala wane manditamo dupa kaiminingi kumapae dokonya manjakamaitana,’ lapae silyamo.
<range>
Gii mendepa akali mendenya ikiningi kalange naima-pipa kateamano dokonya mupa dokome enda nyepala wane manja nayao baa mee kumia. Kumateamopa kaiminingi lapo dokome enda walyakae doko baa pisia.
Dokome dopaka piamopa kaiminingi tepo dokome enda dokoaka pisia. Dopaka pyoo kaiminingi kalange dutupa pitakame enda dokoaka nyepala pitaka kumateaminopa maitakao enda doko kumia.
<range>
Dopana, endakali kumapae dupa dee sakatatamino gii dokopa enda mendai dokoaka kaiminingi kalange dutupa pitakame wamba nyiamino doko apinya joo pitita laape?” leami.
Dokopa Jisasame dokaitanya pii yanu pyakamaiyoo, “Nyakamame Gotenya pii pepa pyapae singi doko masala nayao baanya pupu lapae doko masala nayawaka pingima. Tenge dokonya nyakamame etete kopeta lelyamino.
Endakali kumapae dupa dee sakatatamino gii dokopa endakalipa nyala nayao kaitinya enjele dupa katengemali pyoo katatami.
Endakali kumapae dupa dee sakatatamina lao Goteme nyakamanya pii pepa pyao setekeamo doko itaki napiamipi? Baame dapa lea-pyaa: ‘Namba Apotakamepi, Aisakepi, Jekopepi, dutupanya Gote dokona,’ lapae silyamo. Baa endakali lete katenge dupanya Gotena, kumapae dupanya daana,” Jisasame lea.
<range>
Dopa leamopa endakali kambu piamino dupame baanya mana leamo dutupa sepala walu leami.
Jisasame pii dutupa leamo dokome Satyusi dupanya nengekaita lyokapya lapae doko Patasi dupame sepala, baa kateasa ipao kapeami.
Kapatala dokaitanya mana setapae masingi akali mendeme Jisasa minao makande pyaanya pisoo pituu, “Mana Lenge Akali, mana setapae dupanya anduku mupa joo silyape?” lea.
<range>
Dopa leamopa Jisasame baa lamaiyoo, “‘Embame embanya Kamongo Gote auu kayao katao, embanya monapi, imambupi, masingipi dutupa pitaka baa iki maitae katape.’
Mana setapae doko etete andake mupa.
Dee mendai dopaleaka lapo doko dake: ‘Embame emba tange auu kaengeli pyoo embanya endakali yango doko auu kayao katape.’
Mana setapae lapoma dolapome Moseseme pii pepa piamo dupa pitakapi potopesame pii pepa piamino dupapi dupa tumunya minalyoo silyamona,” Jisasame lea.
Patasi dupa kapatae kateaminopa Jisasame dokaita pisoo, “Nyakamame Kataisa doko kandao apina lao masilyamipi? Baa apinya yumbangepe?” lea. Dokopa dupame baanya pii yanu pyakamaiyoo, “Baa Dapitinya yumbangena,” leami.
<range>
Dopa leaminopa baame dupa lamaiyoo, “Dopa tamo kandao doko, Dapitimi aki mende masetala baanya yumbange doko kandao ‘Kamongona’ lea-pyaape? Doko, Oli Sipitisa dokome Dapitinya mona sakatasiamopa baame dapa lea-pyaana lapae silyamo:
‘Kamongo Gote dokome nambanya Kamongo doko lamaiyoo, “Emba nambanya kingi tolae-kaita katape. Katatenopa nambame embanya yandapipili dupa embanya moko pundipundi ongonya katena latona,” lea-pyaana,’ lea.
Dopana wamba Dapitimi Kataisa doko kandao ‘Kamongona’ latamo kandao doko, aipa petala baa Dapiti yumbange jilyape?” lea.
Dopa lateamopa akali mendaipi mendeme Jisasanya pii doko kapa pao yanu pyapenge etete nanjia. Koto gii dokonya pituu tee pyao akali mendeme pii mende dee baa pisalanya paka kayami.
Dokopa Jisasame endakali kambu piamino dupapi baanya disaipele dupapi dupa lamaiyoo lao pituu, “Mana setapae masingi akalipi Patasipi dupame Mosesenya panda nyoo kalyamino.
<range>
Dopana, dupame nyakama langitaminoli pyoo dupa pitaka watao minao pyepape. Dopaka doko, dupame mana minataminoli pyoo naminalapape. Doko, dupa tangeme lelyaminoli pyoo napingima.
Dee dupame kenda pipae dupa andake pyoo yaki pipala, endakali dupanya lataiyanya nyoo sakamaingima. Dopa pingimaka doko, dupame etete kukipi mende kingi maiya naengema.
Dupame kalai pilyami dupa pitaka endakalimi kandapimili lao pingima. Dopa pina lao dupame Gotenya pii pepa pyapae dokonya mendatupa pepa pyao nyepala matajoo peta kitambu joo piseta pingima. Dupame nyakamanya yonge pee kisa pingi puna dupanya yati pipae dupa londe pyoo anjinya pyandata pingimaka.
Dee dupame nee andake nelyami dupanya petenge toko enomba nyoo dupanyapi, losuu anda dupanya enomba nyoo petenge toko dupanyapi dupanya pilyanya auu kaengema.
Kamapi dupanya endakali dupame nyakama lasa lata ‘Mana Lenge Akalina’ lata, pipimili lao auu kaengemaka.
Dopaka doko, endakali dupame nyakama kandao ‘Mana Lenge Akalina’ lena lao kayala nayalapape. Doko, nyakamanya Mana Lenge Akali mendai iki katamopa nyakama pitaka kaiminingiaka kalyamino.
Dee nyakamame isa yuu dakenya endakali mende nyakamanya ‘Takangena’ laa nayalapape. Kaitinya katenge doko iki nyakamanya Takange.
Endakali dupame nyakama kandao ‘Akali Andakena’ lena lao kayala nayalapapeaka. Nyakamanya Akali Andake mendai iki kalyamo. Doko baa Kataisa.
Nyakamanya mende alyasale joo katatamo doko, nyakamanya kalai pyekenge akali joo katapenge.
Endakali mende tangeme alyasale joo katatamo doko, anasale joo katena lata. Dee endakali mende tangeme anasale joo katatamo doko, alyasale joo katena latana,” lea.
“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakamame endakali dupa Kaitinya Katenge dokome isala naena lao kaitini lyokakamaingima. Nyakama isina lao nakatenya dee endakali isina lao kalyanya pipimino dupa isina lao kayala naelyaminoaka.
[“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakamame enda walyakae dupanya anda yuupi dupa minamao nyepakamaitala, endakali dupame nyakama epepe lao masina lao loma londe pyoo singima. Dokonya Goteme nyakama-kisa kenda pipae etete andake mende setata.]
“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakamame endakali mende Juta injisalanya solowata pete andake dupanya yangi-kaita pata yuu dupanya mendasa pata pingima. Dopa petala nyakamame endakali mende nyepa pilyamino dokome nyakamanya mana koo dupa ita minao yuu koo dokonya mupa joo pupenge endakali injisingima.
“Kaitini laitaka pingi akali lenge monda nyakama koyatami iki lamo! Nyakamame endakali dupa dapa lao mana lamaingima: ‘Endakali mendeme losuu anda andake dake mauwana kiningi etete dopa pitona latamo dokome latamoli napipenge. Dopaka doko, endakali dokome losuu anda andake dokonya golome wasepae dupa mauwana kiningi etete dopa pitona latamo dokome kayala nayao latamoli pipengena,’ lamaingima.
Nyakama lenge monda kyakaenge! Angi doko andukupi? Golome wasepae dupape, pande golome wasepae dupa Gotenyana lao makande pingi losuu anda andake dokope?
Dee nyakamame endakali dupa dapa lao mana lamaingimaka: ‘Endakali mendeme losuu anda andake dokonya kundi maingi olata toko doko mauwana kiningi etete dopa pitona latamo dokome latamoli napipenge. Dopaka doko, endakali mendeme opale epe mende Gotenya lao setapae olata toko ketae dokonya singi doko mauwana latamo dokome kayala nayao latamoli pipengena,’ lamaingima.
Nyakama lenge monda daape! Angi doko andukupi? Opale epe setapae dokope, pande setapae doko Gotenyana lao makande pingi olata toko dokope?
Dopana, endakali mendeme olata toko doko mauwana lelyamo dokome olata toko dokopi opale epe Gotenya lao setapae olata toko dokonya singi dupa pitaka apata kandao lenge.
Dee endakali mendeme losuu anda andake doko mauwana lelyamo dokome losuu anda andake dokonya katenge doko apata kandao lenge.
Dee endakali mendeme kaiti doko mauwana lelyamo dokome Gotenya isoo petenge toko dokopa toko dokonya petenge dokopa apata kandao lenge.
“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakamame takae mondai itamaiyapi dupa paa kingi ita lao mokosepala mende doko Gote maingima. Dopa pingimaka doko, mana tolatae miningipi, kondo kayamaingipi, lelyamoli pingipi, mana setapae dupanya pii angi dopale dupa nyakamame watao naminingima. Nyakamame mendatupa dutupa yakinala nayao pituu angi datupa watao miningima pyali yaka.
Kaitini laitaka pingi dupa nyakama lenge monda daape! Nyakamanya kapo penge dupanya pongena mende pelyamo doko nyoo nepengemaka doko, mena kamele dupa mee goe lengema daape!
“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakamame nyakamanya kapopi pelesapi dupanya ketae-kaita iki kunanya nepao katengema. Dopa pingimaka doko, pake nyilyamino dupapi pyuani kayao pilyamino dupapi dupame kapo pelesapi dupanya koko-kaita tumbatae katena kaengema.
Lenge monda Patasi! Wambao embame kapo dupanya koko-kaita katenge dupa kunanya nepape. Dopa pitinopa ketae-kaita kunapayaka seta.
“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakama endakali malu dupanya akaipu wai nyetae katengeli pyoo kalyamino. Endakali dupame ketae-kaita kandelyaminopa etete epe jilyamoaka doko, koko-kaita endakali kumapae kuli akipi tamopae dupame tumbatae katenge.
Dokaita joo endakali dupame nyakama ketae kandao epepe lao masingima. Dopaka doko, nyakamanya koko-kaita sambo epe jili pingipi, mana setapae tanga lao koo pingipi dupame tumbatae kalyamona,” Jisasame lea.
“Mana setapae masingi akalipi Patasipi nyakama koyatami iki lamo! Nyakama endakali minakasingi akali! Nyakamame potopesa kumiami dupanya malu dupa makande pyoo, malu ketae dupanya anda auu pipae dupa pinya katengema. Dee nyakamame endakali tolatae kumiami malu kananda dupa yati pingimaka.
Dopa pyoo pituu, ‘Wamba naimanya yumbange dupa kateami gii dokopa naima kateamali kandao doko, naimame dupa-pipa awapa potopesa dupa pyao kumasala nayamalina,’ lengema.
Nyakamame dopa lelyamino dokome nyakama tangemeaka potopesa pyao kumasiamino dupanya mandipaena lao panasingima.
Dopana, nyakamame nyakamanya yumbange dupame tee piamino doko pyoo etasalapape!
Nyakama kanopato! Kanopato pambeanya mandipae! Goteme nyakama yuu koo dokonya nyoo pyandatamo doko, aipa petala nyakamame wandyatamipi?
Tenge dokonya minao nambame nyakama dapa langilyona salapape: nambame potopesapi, mana kandenge akalipi, pii lapae masingi akalipi dupa nyakama katatamisa epena lato. Dopa pitopa nyakamame dupanya mendapua pyao kumasetami. Mendapua pyao ita pokonya yukuotami. Dee mendapua nyakamanya losuu andaka dupanya konjame pyapala yuu taono mendenya watao pyata mendenya watao pyata pitami.
Nyakamame dopa pitaminosa wamba akali tolatae kateamino dupa pitaka pyao kumasiamino dokonya tenge doko nyakama-kisa seta. Dopa piamino mana doko wamba akali tolatae Epolo lenge doko pyao kumasiamino dokonya pituu tee pyatala, akali Betokayanya ikiningi Sakataya lenge doko losuu anda andake dokopa olata toko dokopa dolaponya kainanya pyanya seteamino dokonya tuu lea-pyaa.
Dopa piamino dupa pitakanya yanu doko Goteme endakali indupa palelyamino dupa-kisa nyetana lao nambame nyakama kiningi langilyona,” lea.
“Kanau! Kanau! Jetusaleme tange! Nyakamame potopesa dupa pyao kumasoo dee Goteme epena latae akali dupa kaname pyao kumasoaka katengema! Gii longo paka nambame nyakama nyoo limbatala yaka matakaimi yakane dupa papa pundipundi yapu nengeli pitoo lao masoo katewaka doko, nyakamame tanga leami!
Dokopa nambame nyakamanya anda doko yakinatekelyona, doko mee katakata.
Ongonya nambame nyakama langilyona, indupa pituu tee pyao nyakamame namba etete nakandawaka katao, ‘Akali epelyamo dake auu pisetaena, Kamongo Goteme epena lapumopa epelyamona,’ latamino gii dokonya tuu latamina,” Jisasame lea.
Jisasame losuu anda andake kame doko yakinatala peamopa, baanya disaipele dupame losuu anda katenge dosa anda petae katenge dupa baa laitaka pyaanya epeami.
Dopa piaminopa baame dokaita lamaiyoo, “Kini, nyakamame datupa pitaka kandelyamipi? Kandelyaminoaka doko, nambame nyakama kiningi langilyona, ae kaname petae kalyamo datupanya mendaipi mende kalyamoli petae katena lao kayala nayao, pitaka kalunya nepatamina,” lea.
Olipimanda yuu dokonya Jisasa peteamopa baanya disaipele dupame elyakao ipupala baa pisoo, “Embame laleno dutupa andukupa pitana lao lalepe? Aki mende pitamopa naimame kandatala emba dee ipanya pilino, yuu dake etalanya pilyamo lao masetama laape? Dokonya embame naima langi,” leami.
Jisasame yanu pyao dokaita lamaiyoo, “Endakali mendeme nyakama minao kyakasetana kandao kalyepape.
Tenge doko endakali longome namba epele lao ipupala, ‘Namba Kataisa dokona,’ lao endakali longo minao kyakasetami.
Yanda andake dupa pitaminopa kii-kau latapi, yanda andake dupa pilyamino lapaepi dupa nyakamame setami. Sepala paka kayatamina paka nakayalapape. Dopale dupa ipupengeaka doko, yuu etenge gii doko dokopa ipatala nayata.
Akali tata mendeme tata mende yanda pimaita, kiŋi mendenya isingi tata mendeme kiŋi mendenya isingi tata mende yanda pimaita pitami. Dee yuu wakale wakale dupanya lopo andake dupa sepa titiwali dupa minata pita.
Dopaka doko, pitamo dutupa pitaka enda wane maita pyalanya tee pingi dopale joo pita.
“Gii dokopa endakali mendapuame nyakama tanda dyuu kenda pisina lao maitami. Dopa pitaminopa dupame nyakama pyao kumasetami. Nyakamame nambanya lao pii lamaitaminosa endakali paliuu pelyamo dupa pitakame nyakama imbu kaengitami.
Gii dokopa endakali longome masoo miningi doko yakinatami. Dupame nyakamalapo yandapipi dupanya kingilyaka mende mai mai pyoo mende imbu kayamai kayamai pitami.
Endakali sambo potopesa longo mendapuame ipupala endakali longo minao kyakasetami.
Mana setapae yalenge mana doko etete andatamosa endakali longo dupanya auu kayamaingi mana doko kupa palita.
Dopaka doko, endakali mendeme kyoto joaka katao baa etatamo doko pyoo nyepae katata.
Dee Kaitinya Katenge dokome isingi dokonya lao Wai Pii Epe doko yuu dupa pitakanya endakali paliuu pelyamo dupa pitakame sina lao lamaitami. Lamaiyoo etapatamino dokopa yuu etenge gii doko ipatana,” lea.
“Losuu anda andake koyasingi aii pyapae doko kandao wamba Goteme potopesa Daniele-kisa lungu petala leamo doko panda etete epe dokonya katatamopa nyakamame kandatami. (Pii dake itaki pyatamo endakali dokome tenge doko masepenge.)
Kandatala dokopa Jutia yuu dokonya katatamino endakali dupa yuu manda dupanya paka pyakao pupenge jeta.
Endakali mende baanya anda patakisa katatamo dokome baanya oapi andakote setamo dupa nyalanya napupenge jeta.
Dee endakali mende eesa katatamo dokome baanya yonge pee ketae pingi doko nyalanya pilyala nayapengeaka jeta.
Enda wane tongatapi enda wane andu nengepi dupa gii dokopa etete kondo pita!
Nyakamame koo kana palitamopapi Sambasa gii mendenyapi paka pyakao napataminopana loma soo kalyepape.
Gii dokopa kenda pipae andake ipatamo dokome yuupi kaitipi tee piamo dokopa pituu indupa tuu lao kenda pipae epeamo dupa pitaka ita minata. Dee kenda pipae dopale mende tenda tendapi etete naipataka.
Goteme yuu gii dupa kaketatona lao masala nayali kandao doko, endakali mendaipi mende nakatatama jipyali. Dopaka doko, baame baanya yapao nyepae endakali dupa lao masetala yuu gii dupa kaketata.
“Gii dokopa endakali mendeme nyakama langyoo, ‘Kataisa doko asa kalyamo kanjepa! Amasa kalyamo kanjepa!’ lea kandeno doko, baame kiningi lelyamona lao nyakamame masala nayalapape.
Doko, sambo kataisapi sambo potopesapi longo dupa ipupala kongalipi kalai paka pipaepi dupa pitami. Dupame Gotenya yapao nyepae endakali dupa kapa pao minao kyakasepenge jipyali kandao doko, kyakasimili.
Kandeleno! Nambame nyakama ene pimopa langitilyo.
“Dopana, endakali mendapuame nyakama langyoo, ‘Baa endakali napalenge yuu dokonya kalyamona,’ leami kandeno doko, nyakama dosa napupape. Dee dupame, ‘Baa asa yalo petae kalyamo kanjepa!’ leami kandeno doko, kiningi lelyaminona lao masala nayalapape.
Doko, niki pyakaengesa-kaita pituu yuu wapaka pilyamo doko pyoo niki landa pingisa-kaitapi yuu pitakanya tii piyoko lenge. Dopaka pyoo Endakalinya Ikiningi doko ipata.
Opale mende kumapae silya mendasa yaka lakepame dupa ipao kambu pingimana,” Jisasame lea.
“Gii dupanya kenda pipae ipatamo dupa etalu petatamopa niki doko iminjoo, kana doko tii napyoo, kaiti-kisa bui katenge dupa kondao isa ipao, kaitinya kuingi dupa ema-ema pyoo pita.
Dokopa Endakalinya Ikiningi doko ipatamo dokonya kongali doko kaiti-kisa pitamopa, yuunya endakali tata dupa pitakame etete ee lao yamataka latami. Dupame Endakalinya Ikiningi doko kaitinya kopa ketae dokonya pupu lao etete tii pyoo ipatamo kandatami.
Beto mende puu lao latamopa baame baanya enjele dupa pena lata. Dupame pupala yuunya lita yangi yangipi dupanya baanya yapao nyepae endakali dupa nyoo elyambu pitami. Kini yuu lita dokonya pituu yuu lita yangi-kaita tuu lao nyoo elyambu pitamina,” lea.
“Nyakamame piki ita dupanya makande doko masalapape. Mange dupa kanga latala yoko ŋaŋa pyakalyilyamo doko kandatala nyakamame aiyuu kana palyanya pilyamona lao masingima.
Dokotekee joo pitamo dutupa pitaka nyakamame kandatala yuu etalanya tengesa petelyamona lao masalapape.
Nambame nyakama kiningi langilyo, endakali indupa palelyamino dupa kumao etapala nayataminopa dutupa pitaka pita.
Yuupi kaitipi dupa kapa pao alu pitamoaka doko, nambanya pii dupa kapa pao alu napitana,” Jisasame lea.
“Endakali mendaipi mendeme yuu etenge gii doko andukupa ipatape, kiloko gii andukunya ipatape lao masala naengema. Enjele kaiti-kisa katenge dupame masala naengema. Ikiningi dokome apata masala naengeaka. Takange dokome iki masingi.
Wamba akali Noa kateamo gii dokopa endakali dupame pyoo kateaminoliaka pyoo katataminopa Endakalinya Ikiningi doko dee ipata.
Wamba endaki andake doko ipatala nayamopa endakali dupame neepi endakipi dupa nao katao, akali dupa enda lanyoo, enda dupa akali pao Noa endakinya paenge sipi dokonya kolandeamo gii dokonya tuu leami-pyaa.
Dupame aipa pitape lao masala nayawaka kateaminopa endaki andake dokome ipupala dokaita pitaka pyao soo pea-pyaana, tenda Endakalinya Ikiningi doko ipatamopa dopaka pita.
Gii dokopa endakali lapoma eenya katatambino dolaponya mende enjele dupame lanyepala mende yakinatami.
Dee enda lapomame palawa wasalanya wiisa dii takyoo indyuu pititambino dolaponya mende dupame lanyepala mende yakinatami.
Dopana, nyakamanya Kamongo doko andukupa ipatape lao masala naelyamino dokonya lenge tao kalyepape.
Nyakamame dake masalapape: akali anda tange dokome pake nenge akali mende kuka dokonya gii ongopa ipapomo lao wambao masetali kandao doko, baa lenge tao katapala baanya anda doko kaluina lao kayala nayatali.
Dopana, Endakalinya Ikiningi doko naipapomo lao masetami gii mendenyaka ipatana, nyakama apata depa latae kalyepape!” lea.
“Lelyamoli pyoo kalai pyakamaingi mona palenge akali kendemane doko apipi? Baa kamongo dokome baanya kendemane waka dupa isoo nee napenge gii dii lao makosoo maiyoo katena lenge kendemane doko daape.
Baame kalai auu pyoaka pyoo katatamopa baanya kamongo doko andaka pilyoo ipatamo kandao doko, baa mona yaepata.
Nambame nyakama kiningi langilyo, kamongo dokome baanya oapi dupa pitaka baanya kendemane dokome isakao katena lata.
Dopaka doko, baa kendemane koo tamo kandao baanya moname, ‘Nambanya kamongo doko yasoo waka ipatana,’ lao masetala, baame baanya kendemane yango dupa pyapapu waene nao kyakao paenge dupa-pipa neepi waenepi awapa nao katata.
<range>
Dopa pyoo katao baanya kamongo doko naipapomo lao masoo ambe lao katatamo gii dokopaka ipata.
Ipupala kamongo dokome baa pyao etete indyepala minakasingi endakali dupa-pipa awapa katena lao katata. Dopa petatamopa baa dokonya katao ee lao yamataka lao nenge gilyoo katatana,” Jisasame dopa lea.
“Endakalinya Ikiningi doko dee ipatamopa Kaitinya Katenge dokome isetamo doko, enda mapuakae kingi ita mende peteamino dupame akali enda kelyapala ipatamo doko kandanyemana latala, nyakamanya lama dupa kaiyoo minao peamino dopale jeta.
Enda dupanya yuungi masala naenge. Dee yuungi masepae.
Enda masala naenge dutupame nyakamanya lama minao pao pituu olipi ipange kamuoo namandeami-pyaa.
Dopaka doko, enda masepae dutupame nyakamanya lama dupa minao penge dupanya olipi ipange kamuoo mandyuu peami-pyaa.
Pupala akali doko enda kelyapala yapa naepeamosa, enda dokaita pitaka lemongati kayapala paleami-pyaa.
“Dokopa kuka andatombe dokonya wii mende epeamo dokome, ‘Akali enda kelyalamo doko olo epelyamona, nyakamame kandanyalapale pupa!’ lea-pyaa.
Dopa leamopa enda mapuakae dutupa pitaka sakatatala nyakamanya lama dupa depa leami-pyaa.
Dokopa enda masala naenge dutupame enda masepae dutupa lamaiyoo, ‘Naimanya lama datupa konjalanya pilyamona nyakamanya olipi ipange dupanya mendatupa naima dyepa,’ leami-pyaa.
Dopa leaminoaka doko, enda masepae dutupame dolotupanya pii yanu pyakamaiyoo lao pituu, ‘Olipi ipange atupame naimapi nyakamapi pitaka kapa napyapome lamona, sisoa andaka pupala nyakamanya waka sambatamino doko kapana,’ leami-pyaa.
Dopa leaminopa dokaitame sisoa andaka sambala pateaminopa enda keleamo akali doko epea-pyaa. Epeamopa enda depa latae peteamino dutupa baa-pipa enda watapae dokonya nee nalanya andaka kolandateaminopa kaitini pai lea-pyaa.
“Maitakao enda mapuakae mendatupa dutupame ipupala lao pituu, ‘Akali Andake! Akali Andake! Naima ipumana kaitini lumba!’ leami-pyaa.
Dopa leaminoaka doko, baame dokaitanya pii yanu pyao, ‘Nambame nayakama etete masala naelyona,’ lea-pyaa.
Dopa lea-pyaana, nyakamame yuu giipi kilokopi andukunya ipatape lao masala naelyaminona, lenge tao kalyepape,” Jisasame lea.
“Kaitinya Katenge dokome isetamo doko, akali mende baa yuu tependa mendakaita katama paanya pituu baame baanya kendemane dupa epena latala baanya oapi dupa pitaka isekena lao maiyamo dopale jeta.
Baame baanya kendemane dupa kandakondape petala, dupanya kalai pipenge jiamoli pyoo dupa mendai mendai lao muni mokosoo maiya-pyaa. Mende muni kina taosene yuungi maitala, mende taosene lapoma maitala, dee mende taosene mendai maiya-pyaa. Dopa petala baa paanya piamo dokonya pea-pyaa.
Pateamo dokopa muni taosene yuungi nyiamo akali dokome pupae lao pao muni dutupame pisinisa kalai petala dee taosene yuungiaka konda pyoo nyia-pyaa.
Mendai dopaka pyoo muni taosene lapoma nyiamo akali dokome pisinisa kalai petala taosene lapomaka konda pyoo nyia-pyaa.
Dopaka doko, muni taosene mendai nyiamo akali dokome pao yuli tombapala baanya kamongo dokonya muni dutupa yuli pia-pyaa.
“Yuu longo pateamopa, maitakao kendemane dokaitanya kamongo doko dee pilyoo ipupala, muni maiyamo dokonya dutupa-pipa pii lao wasalanya pia-pyaa.
Dopa piamopa muni taosene yuungi nyiamo akali dokome taosene yuungi dee konda pyoo minao ipupala lao pituu, ‘Akali Andake, embame namba muni taosene yuungi diino doko, nambame taosene yuungiaka potopesa nyiona, kanda,’ lea-pyaa.
Dopa leamopa baanya kamongo dokome baa lamaiyoo, ‘Kalai yaka pyekee lamo! Emba kendemane epe dokome auu pii lamo. Embame kalai kuki dutupa nambame leoli pyoo auu pyoo isii lamo dokonya nambame emba longo dupa isoo kata latoo. Embapa nambapa mona yaepao katambana ipu,’ lea-pyaa.
“Dokopa akali muni taosene lapoma nyiamo dokome apata ipupala lao pituu, ‘Akali Andake, embame namba muni taosene lapoma diino doko, nambame taosene lapomaka potopesa nyiona, kanda,’ lea-pyaa.
Dopa leamopa baanya kamongo dokome baa lamaiyoo, ‘Kalai yaka pyekee lamo! Emba kendemane epe dokome auu pii lamo. Embame kalai kuki dutupa nambame leoli pyoo auu pyoo isii lamo dokonya nambame emba longo dupa isoo kata latoo. Embapa nambapa mona yaepao katambana ipu,’ lea-pyaa.
“Dokopa muni taosene mendai nyiamo akali dokome apata ipupala lao pituu, ‘Akali Andake, emba akali tomba neleno nambame kandenge. Embame eenya waingi pokala naeleno dupanya yukuoo nao, dee waingi lyandala naeleno dupanya mandyuu nao pingi kandapi.
Dopa pingi dokonya nambame paka kayapala embanya muni dutupa pao yuli piona, embanya muni datupa ae silyamo, kanda,’ lea-pyaa.
“Dopa leamopa baanya kamongo dokome baa lamaiyoo, ‘Emba akali koo maka kayapae lamo! Nambame eenya waingi pokala naelyo dupanya yukuoo nao, waingi lyandala naelyo dupanya mandyuu nelyopi dupa embame kandenge lumu doko, nambanya muni dupa potopesa mandenge beŋe mendenya pyasekeeli kandao doko, namba dee pilyoo ipupala nambanya muni dutupa-pipa potopesa mendatupa apata nyipuli.
<range>
Dopana, nyakamame muni taosene mendai doko yukuoo nyepala taosene kingi ita mendai minilyamo akali doko maiyepa.
Doko aipuma? Opale singi endakali dupa pitaka nambame mendatupa apata konda pyoo maitopa dupa-kisa longo seta. Dopaka doko, opale nasingi endakali doko-kisa setamo dolapo nyokonyoto.
Dopana, nyakamame kendemane koo dake yuu etete iminjetae koo dokonya soo pyale laapa! Dokonya katao baa ee lao yamataka lao nenge gilyoo katatana,’ kamongo dokome dopa lea-pyaana,” Jisasame lea.
“Tenda Endakalinya Ikiningi doko baanya tii pipae dokonya tambetambe enjele dupa pitaka-pipa awapa ipupala, baa etete kamongao kiŋi petenge toko dokonya pitita.
Pititamo dokonya endakali paliuu pelyamo dupa pitaka baanya enombasa nyoo limbatami. Dopa pitaminopa mena sipisipi setao katenge akali mendeme sipisipipi memepi wakale mokosingili pyoo baame endakali dupa mokoseta.
Mokosoo pituu baame mena sipisipi jepae dupa baanya kingi tolae-kaita katena latala meme jepae dupa kingi koya-kaita katena lata.
“Dokopa kiŋi dokome kingi tolae-kaita katatamino dupa lamaiyoo lao pituu, ‘Nyakama nambanya Takangeme auu piseteana ipupa! Yuupi kaitipi tee piamo dokopa baame isingi panda doko nyakamanyana lao depa lanya setekeamo dokona nyala ipupa.
Wamba namba lopo kayopa nyakamame nee diami. Endaki nanu kayopa kamuoo diami. Opone joo epeopa lanyiami.
Yambale napyoo kateopa diami. Yaina siopa kanja epeami. Anjetae paleopa kanja epeamiakana,’ kiŋi dokome dopa lata.
Dopa latamopa endakali tolatae dupame yanu pyao: ‘Akali Andake, naimame andukupa emba lopo kayenopa kandatala nee diamape? Andukupa endaki nanu kayenopa kamuoo diamape?
Andukupa opone joo epeenopa kandatala lanyiamape? Andukupa yambale napyoo kateenopa diamape?
Andukupa naimame emba yaina siinopapi anjetae paleenopapi kandatala kanja epeamape?’ latami.
Dopa lataminopa kiŋi dokome dokaita lamaiyoo dapa lata: ‘Nambame nyakama kiningi langilyona, nambanya kaiminingi datupanya koo mende nisiamino dokome, namba nisiamiakana,’ lata.
“Dopa latala baame kingi koya-kaita katatamino dupa lamaiyoo lao pituu, ‘Nyakama watao pyataena namba yakinatala pupa! Goteme Satanepi Satanenya enjele koopi dupanya lao itate konjala naenge setakamaiyamo dokonya nyakama pupa!
Wamba namba lopo kayopa nyakamame nee nandiami. Endaki nanu kayopa kamuoo nandiami.
Opone joo epeopa lanyala nayami. Yambale napyoo kateopa nandiami. Yaina siopapi anjetae paleopapi kanja naepeamina,’ lata.
Dopa latamopa dokaitame apata yanu pyao, ‘Akali Andake, andukupa naimame emba lopo kayenopapi, endaki nanu kayenopapi, opone joo epeenopapi, yambale napyoo kateenopapi, yaina siinopapi, anjetae paleenopapi kandatala nisala nayamape?’ latami.
Dopa lataminopa kiŋi dokome dokaita lamaiyoo, ‘Nambame nyakama kiningi langilyona, nyakamame endakali datupanya koo mende nisala nayamino dokome, namba nisala nayamiakana,’ lata.
Dopa latala Goteme endakali dokaita yanu nyetamopa tanda nao etete katatami. Dopaka doko, endakali tolatae dupa lete etete katatamina,” Jisasame dopa lea.
Jisasame pii manapi dokaita pitaka lamaiyoo etapala, baanya disaipele dupa lamaiyoo, “Koto lapoma sepatamopa Napinya Kayamo Gii ipata doko nyakamame masilyamino. Dokopa endakali mendapuame Endakalinya Ikiningi doko ita pokonya pyao yukuina lao akali mendeme dokaitanya kingilyaka maitana,” lea.
<range>
Gii undinaka pitisa mupapi Jutamanya isingi akalipi dupa, pitisa mupa Kayapasa lenge dokonya andaka kambu piami-pyaa.
Dopa petala dokaitame waa katao Jisasa anjetala pyao kumasemana lao kambuiyami-pyaa.
Dopa piaminoaka doko, dee dupame lao pituu, “Aopyoo latala endakali dupame pyao pilya pyana pitamina, gii epe dokonya dopa napimanalena,” leami-pyaa.
Jisasa baa yuu taono Betani dokonya akali kopetali Saimone lenge dokonya andaka petea.
Dokopa enda mendeme wele penge yakane mendenya wele tunduma pipaeme tumbatae muni longome sambenge mende minao Jisasa peteasa epea. Dopa petala baame wele doko aiyombanya kai lao kai pyakamaiya.
Dopa piamo doko disaipele dupame kandatala imbu kayao, “Aipuma wele dake mee maa yangelya kanjemape!
Wele dake endakalimi sambapiminopa yole andake nyepala endakali tipya dupa maipenge jipyalina,” leami.
Dopa leamino doko Jisasame sepala dokaita lamaiyoo, “Aipuma nyakamame enda dake kenda pisilyamipi? Baame namba-kisa kalai epe wakane mende pyakalamo.
Endakali tipya dupa koteaka lao nyakama-pipa katengemaka doko, namba nyakama-pipa koteaka lao nakatatama.
Enda dakeme wele dake nambanya yongenya kai lao kai pyakalamo dokome namba malu pina lao depa lalamo.
Nambame nyakama kiningi langilyona, Wai Pii Epe doko yuu dupa pitakanya lamaitaminoli pyoo, endakali dupame enda dake masina lao baame pyomo doko lao tayatamiakana,” Jisasame lea.
Gii dokopa disaipele kingi ita mende-kisa dee lapoma dupanya mende Jutasa Isaketiote lenge doko pitisa mupa dupa kateamisa pupala baame dokaita pisoo, “Nambame Jisasa nyakama laitaka pitoo nyakamame namba aki mende ditamipi?” lea-pyaa. Dokopa dokaitame baa muni silipa kingi ita tepoma maiyami-pyaa.
<range>
Gii dokopa tee pyao baame Jisasa dokaita laitaka pyaanya kaitini mende kutao katea-pyaa.
Betesanya iisa napalyoo nenge gii mupa dokonya disaipele dupame Jisasa kateasa ipupala baa lamaiyoo, “Napinya Kayamo Nee doko emba natale andusa naimame depa lakamili lao masilipi?” leami.
Dopa leaminopa baame dokaita lamaiyoo, “Nyakamame yuu taono Jetusaleme dokonya pupala akali mende kanjaminona doko dapa lamaiyepape: ‘Mana Lenge Akali dokome, “Nambanya gii doko tengesa petelyamona,” laamo. “Napinya Kayamo Nee doko nambame nambanya disaipele dupa-pipa embanya andaka natoo,” laamona,’ lao lamaiyepape,” lea.
Dokopa disaipele dupame Jisasame leamoli petala Napinya Kayamo Nee doko depa leami.
Yuu kualanya piamopa Jisasa baa disaipele kingi ita-kisa dee lapoma dutupa-pipa nee nao peteami.
Nao pituu baame dokaita lamaiyoo, “Nyakamanya mendeme namba enge nyipimina yandapipi dupa laitaka pyaaminona lao nyakama kiningi langilyona,” lea.
Dopa leamopa dokaitame mona etete kenda kayapala mendai mendai lawame baa pisoo, “Kamongo, embame leeno doko, namba kandao leepe?” laa laa peami.
Dopa leaminopa Jisasame yanu pyao, “Nambapa disanya nee poyao nyilyambano akali dokome namba yandapipi dupa laitaka pyaapomo.
Kini, Endakalinya Ikiningi dokonya lao Gotenya pii pepa pyapae singi dokonya lapae silyamoli pyoo, baa kumalapomo. Dopaka doko, Endakalinya Ikiningi doko enge nyilyamo akali doko koyata iki lamo! Akali doko endangimi manja nayali kandao baa yaka jipyalina,” lea.
Dopa leamopa baa enge nyiamo akali Jutasa dokome yanu pyao, “Mana Lenge Akali, embame leeno doko, nambame lao leepe?” lea. Dopa leamopa Jisasame baa lamaiyoo, “Emba tangeme latelenona,” lea.
Dupa-pipa nee nao pituu Jisasame betesa mende nyepala Gote lao yaka pilino latala konjia. Konjepala baanya disaipele dupa maiyoo pituu, “Dake nambanya yonge dokona, nyoo nalapa,” lea.
Dee baame kapo penge mende nyepala yaka pilino latala dokaita maiyoo pituu, “Nyakama pitakame nyoo nalapa.
Dake nambanya taiyoko dokona, koo dupa kunanya nepakalanya kai lekelyo dokome endakali dupa pitakanya Goteme pii lao seteamo doko angi injisilyamo.
Dee nambame nyakama langilyona, indupa pituu nambame getepe ipange dake nala nayawaka katao tenda nambanya Takangeme isingi dokonya, nyakama-pipa awapa getepe ipange enenge doko natamano gii dokonya tuu latona,” Jisasame lea.
Dopa lateamopa dokaitame wee mende latao pituu kamanda pyakalyetala Olipimanda dokonya peami.
Dokopa Jisasame dokaita lamaiyoo, “Indupa kuka gii dakepa nyakama pitakame namba yakinatala lombapae salamino. Doko, Gotenya pii pepa pyapae singi dokonya, ‘Sipisipi setao katenge doko nambame pyatopa, sipisipi ambo doko polao wakale puu puu pyoo patamina,’ lapae silyamo.
Dopaka doko, Goteme namba dee sakatasetatamopa nyakama nyoo maita pyatala Galili yuu dokonya wambatona,” lea.
Dokopa Pitame Jisasa lamaiyoo, “Yangi dupa pitakame emba yakinatala lombapae setamino kandao, nambame dopa napyaapo etete daana,” lea.
Dopa leamopa Jisasame baa lamaiyoo, “Nambame emba kiningi langilyona, indupa kuka gii dakenya yaka pauli pii ene laanya pitamopa, paa tepomasa embame namba nakandengena laapenona,” lea.
Dee Pitame yanu pyao, “Namba embapa awapa kumatambano doko kapakana, nambame emba nakandengena etete laa nayalapona,” lea. Dopa leamopa disaipele dupa pitakame dopaka leami.
Dokopa Jisasa baanya disaipele dupa-pipa yuu Gesemani lenge dokonya peami. Pupala baame dupa lamaiyoo, “Namba omosa loma sala pelyona nyakama asa pilyepa,” lea.
Dopa latala baame Pitapi Sepete ikiningi dolapopi laminao pea. Pupala baa mona etete kenda kayapala dokaita lamaiyoo, “Nambanya mona doko etete kenda petala kumapenge julumuna, nyakama asa kandao katamana kalyepape!” lea-pyaa.
<range>
Dopa latala baa kuki umbisale pao yuunya tombauli sepala loma soo pituu, “Nambanya Takange, embame namba-kisa kenda pipae silyamo dake nyoo nepakapenge jia kandeno doko, nyoo nepakape! Dopaka doko, nambame masilyoli napinya, embame masetenoli pipi,” lea-pyaa.
Dopa lao loma setala ipao disaipele tepoma dutupa kandeamopa luu palyasiamisa baame Pita lamaiyoo, “Anematupa, aipa petala gii kuki iki dutupanya nyakamame namba-pipa kapa pao kandao isoo nakatalamipi?
Makande pingi dupanya nyakama pao koyatamane lao kandao isoo loma soo kalyepape. Moname pyuani kaelyamoaka doko, yongeme papa tambuingina,” lea-pyaa.
Dopa latala Jisasame dee paa lapo pyoo pao loma soo pituu, “Nambanya Takange, nambame kenda pipae dake kayala nayao nyepengeaka jia kandeno doko, embame masetenoli pipi,” lea-pyaa.
Dopa latala dee ipao disaipele dutupa kandeamopa lemongati kayapala luu paliuu kateami-pyaa.
Jisasame dutupa yakinatala dee paa tepo pyoo loma sala pupala pii wamba leamo dutupaka lao loma sia-pyaa.
Loma setala baame ipao disaipele dutupa lamaiyoo, “Nyakama mee luaka paliuu koto nyilyamipi? Kandeleno! Gii doko ipatelyamo. Akali mendeme Endakalinya Ikiningi doko koo pingi endakali dupa laitaka pyaapomona, mona nyakama sakatalapa. Namba enge nyipumu akali doko ipatelyamona, kanjepa!” lea-pyaa.
<range>
Jisasame dopa lao kateamopaka baanya disaipele kingi ita-kisa dee lapoma dutupanya mende Jutasa lenge doko epea. Baa-pipa awapa endakali kambu andake mendeme konjuapi kolyepepi dupa minao, pitisa mupapi Jutamanya isingi akalipi dupame pena leaminopa epeami.
Jisasa enge nyiamo akali dokome endakali kambu doko wambao lamaiyoo, “Nambame akali mende nunu pio kondeno doko, baana, nyakamame minalapape!” lea-pyaa.
Dopa lamaitala ipao baa Jisasa kateasa tolao pupala, “Mana Lenge Akali, emba asa katalepe?” latala baa nunu pia.
Dopa piamopa Jisasame baa lamaiyoo, “Kaimia, embame angi pyaanya ipate doko yapa pii!” lea. Dokopa dokaitame ipao baa minatala anjiami.
Dopa piaminopa Jisasa-pipa awapa kateamino dupanya mendeme baanya konjua doko kolanyetala, pitisa mupa dokonya kendemane mendenya kale doko taka lanya nepea.
Dopa piamopa Jisasame baa lamaiyoo, “Embanya konjua doko palenge andanda dokonya mandi! Konjua minao yanda pingi dupa pitaka, konjuameaka kumingi.
Nambame nambanya Takangeme namba nisina lao wii lapupa baame gii dokopaka enjele tata kingi ita-kisa dee lapoma ita minao etete longo epena lapyalina lao embame masala naelepe?
Dopaka doko, nambame dopa pipuli kandao, Gotenya pii pepa pyapae singi dokonya dopaka pitana lapae silyamo doko aipa petala angi jipyalipi?” Jisasame lea.
Dopa latala dokopa baame endakali kambu doko lamaiyoo, “Nyakamame akali pake nao makongao paenge mende anjala epele lao konjuapi kolyepepi dupa minao namba anjala epelyamipi? Nambame koteaka lao losuu anda andake dokonya endakali dupa mana lamaiyoo kateo dokopa nyakamame namba anjala nayami.
Dopaka doko, potopesa dupame pii pepa piami dupa angi jina lao dutupa pitaka pilyamona,” lea. Dokopa disaipele dupa pitakame Jisasa yakinatala paka peami.
Jisasa anjiamino akali dupame baa laminao pitisa mupa Kayapasa kateasa peaminopa, mana setapae masingi akalipi isingi akalipi dupa ipao dokonya kambu piami-pyaa.
Dokopa Pitame Jisasa watao tependale joo pea-pyaa. Pupala pitisa mupa dokonya anda kamapisa kolamatala aipa pilyamipi lao kandatoo latala lome kambu isoo katenge dupa-pipa petea-pyaa.
Pitisa mupapi kanjole dupa pitakapimi Jisasa pyao kumasemana latala akali mendapuame baa-kisa sambo pii setao kosimi lena lao kutiami-pyaa.
Dokopa akali longo ipupala Jisasa-kisa sambo pii setao kosimi leami-pyaa. Dopa piaminopaka doko, baa pyao kumasepenge tenge mende kandao nanyiami-pyaa. Dee ete pyoo akali lapoma ipupala lao pituu, “Akali dakeme dapa lea: ‘Gotenya losuu anda andake doko kapa pao lakyepala, yuu gii tepoma pito,’ leana,” leambi-pyaa.
<range>
Dokopa pitisa mupa dokome toya katapala Jisasa lamaiyoo, “Pii emba kandao lelyambino dake embame yanu napilino doko, aipa pyoo lelyambipi?” lea-pyaa.
Dopa leamoaka doko, Jisasa ema napia-pyaa. Dokopa pitisa mupa dokome dee baa lamaiyoo, “Nambame emba pii mende pisilyona embame Gote lete katenge doko lao masetala angi langipi. Emba Gote Ikiningi, Kataisa dokope?” lea-pyaa.
Dopa leamopa Jisasame baa lamaiyoo, “Embame lateleno. Dopaka doko, nambame nyakama dapa langilyo: indupa pituu tenda tuu lao Endakalinya Ikiningi doko Gote etete pupu lapae dokonya kingi tolae dokonya katao kaitinya kopa ketae dokonya ipatamo nyakamame kandatamina,” lea-pyaa.
Dopa leamosa pitisa mupa dokome baa tangenya yonge pee dupa minao lapyepala lao pituu, “Baame Gote kilya kandao lelyamo. Aipuma naimame endakali mendapuanya pii deaka nyetamape? Epapu baame Gote kilya kandao pii lelyamo doko nyakamame sepelyamino!
Sepala nyakamame aipa lao masilyamipi?” lea-pyaa. Dopa leamopa dupame baanya pii yanu pyakamaiyoo, “Pyao kumasepenge julumuna,” leami-pyaa.
Dopa latala dupame baanya lengelyaapinya sopakalimi pyapala kii momangame piami-pyaa. Dee mendapuame baa pyao pituu, “Kataisa, akali dokome pilyamo lao embame laa!” leami-pyaa.
<range>
Pita anda kamapisa peteamopa pitisa mupa dokonya kalai pyakamaiyoo petenge enda dupanya mendeme baa peteamo dosa ipupala lao pituu, “Emba apata akali Galili tange Jisasa dokopa awapa katengembana,” lea-pyaa.
Dopaka doko, Pitame endakali dupa pitakanya enombasa tanga lao lao pituu, “Embame leeno doko namba nakandengena,” lea-pyaa.
Dopa latala baa pao lome kambu dosa peteamopa dee kalai pingi enda waka mendeme kandatala endakali dosa kateami dupa lamaiyoo, “Baa Nasatete tange Jisasa dokopa awapa katengembana,” lea-pyaa.
Dokopa Pitame deaka tanga lao, “Namba akali doko etete nakandenge mauwana,” lea-pyaa.
Dee kuki maitakawale akali dosa kateami dupame ipupala Pita kandao, “Embanya pii dokome panalumuna, kiningi etete emba akali dupanya mendeaka lamona,” leami-pyaa.
Dopa lateaminopa Pitame lao pituu, “Namba akali doko nakandenge mauwana, sambo lato kandao doko, Goteme namba pinana,” lea-pyaa. Dopa lalu piamopa yaka pauli pii mende lea-pyaa.
Wamba Jisasame Pita kandao, “Yaka pauli pii ene laanya pitamopa embame paa tepomasa namba nakandengena laapeno,” leamo doko Pitame masia-pyaa. Masetala kamaka pao ee lao yamataka lea-pyaa.
Dokopa pitisa mupa dupapi Jutamanya isingi akali dupapi dupa pitakame Jisasa pyao kumasepenge dokonya lao yongama wamba kambuiyami-pyaa.
Dopa petala dupame Jisasa kendeme anjetala anjoo soo pao kapomane andake Pailate maiyami-pyaa.
Jisasa enge nyiamo akali Jutasa dokome kandeamopa dupame baa pyao kumasemana leaminosa, baa mona kenda kayapala muni silipa kingi ita tepoma nyiamo dutupa pitisa mupapi Jutamanya isingi akalipi dupa kateamisa yukuoo minakamaiyoo pea-pyaa.
Dopa petala baame dokaita lamaiyoo, “Akali mana koopi naminingi mende nambame koo pyoo enge nyio dokonya baa kumata lamona,” lea-pyaa. Dopa leamoaka doko, dokaitame lao pituu, “Doko naimanya kalaipi? Daa, embanya kalaina,” leami-pyaa.
Dokopa baame muni dutupa losuu anda andake dokonya kainanya pyale latala pea-pyaa. Pupala baame baa tange kende katatala yukuotae katea-pyaa.
Pitisa mupa dupame muni dutupa yapao nyepala lao pituu, “Endakali pyao kumasalanya muni datupame enge nyepae dokonya, losuu anda andakenya muni singi dokonya setala nayapengena,” leami-pyaa.
Dokonya dupame pii wasoo latala, endakali waka kumatami dupa malu pipengena lao, akali titopene penge akipi yuumi wasingi dokonya yuu doko muni dutupame sambeami-pyaa.
Tenge dokonya endakali dupame yuu doko kandao kenge Taiyokopausa leami doko indupa mee lelyaminoaka.
Dopa piamino dokome pii mende wamba Goteme potopesa Jetamaya lungu piamopa baame dapa leamo doko etete angi jia-pyaa: “Isataele endakali dupame pii lao wasetala muni silipa kingi ita tepoma baapa kapana lateamino muni dutupa nyepala, Kamongo dokome namba langiamoli pyoo titopene akipi wasingi akali dokonya yuu doko sambeamina,” lea-pyaa.
<range>
Jisasa baa kapomane andake dokonya enombasa kateamopa kapomane andake dokome baa pisoo, “Emba Jutamanya kiŋi dokope?” lea-pyaa. Dopa leamopa Jisasame yanu pyao, “Embame latelenona,” lea-pyaa.
Dokopa pitisa mupapi Jutamanya isingi akalipi dupame baa-kisa tenge seteaminopa, baame yanu pyao mende nalea-pyaa.
Dopa piamopa Pailateme baa lamaiyoo, “Emba-kisa tenge longo setao pii lelyamino dupa embame nasilipi?” lea-pyaa.
Dopa leamopa Jisasame pii leamino dupanya mendaipi mende yanu pyao baa lamaiya naya-pyaa. Dopa piamopa kapomane andake doko etete mona andea-pyaa.
Ee kana dii lao Napinya Kayamo Gii epe doko epelyali pyoo, kapomane andake dokome endakali anjetae palelyami dupanya mendai mende endakali dupame mokekena lelyamili pyoo mokata pyakamaingi-pyaa.
Dee akali Batapasa lenge mendeme pundu nyilyamosa kenge singi mende anjiami doko gii dokopa anjetae palea-pyaa.
Dokonya endakali dupa ipao kambu pyateaminopa Pailateme dokaita pisoo, “Nambame nyakamanya api mokakapili lao masilyamipi? Batapasa dokope, pande Kataisa lengema Jisasa dokope?” lea-pyaa.
Dopa leamo doko, dupame Jisasa tilya maitala baa maiyamino doko masetala dopa lea-pyaa.
Pailate baa kosa lao petenge toko dokonya peteamopa, baanya etanengeme, “Embame akali tolatae doko mende napipi. Nambame kuka kombeame baa kandao neame kumalona,” lanya pea-pyaa.
Dopaka doko, pitisa mupapi isingi akalipi dupame endakali kambu piamino dupa lamaiyoo, “Batapasa mokatala Jisasa pyao kumasina Pailate lamaiyepa,” lao lungu piami-pyaa.
Dopa piaminopa kapomane andake dokome dokaita pisoo, “Nambame akali lapoma dolaponya anduku nyakamanya mokakapili lao masilyamipi?” lea-pyaa. Dopa leamopa dokaitame yanu pyao, “Batapasana,” leami-pyaa.
Dokopa Pailateme lao pituu, “Dopa tamo doko, nambame Kataisa lengema Jisasa doko aipa pyuape?” lea-pyaa. Dopa leamopa dokaita pitakame lao pituu, “Ita pokonya pyao yuka!” leami-pyaa.
Dopa leaminoaka doko, baame dokaita lamaiyoo, “Baame koo aki mende piape?” lea-pyaa. Dopa leamopa dokaitame eteteaka puu lao lao, “Baa pyao yuka!” leami-pyaa.
Dokopa Pailateme dokaitanya pii doko nyoo isa palyala nayatopa pyao pyaamini lamo lao kandatala, endaki mendalapo nyoo endakali dupanya enombasa baanya kingi kaimbu pyao pituu, “Akali dake taiyoko nyilyamino dokonya tenge doko namba-kisa nasilyamo. Doko nyakamanya kalaina,” lea-pyaa.
Dopa leamopa endakali dupa pitakame yanu pyao, “Dokonya tenge doko naimapi naimanya wane dupa-kisa sinana!” leami-pyaa.
Dokopa Pailateme Batapasa doko mokatakamaitala, Jisasa konjamepyapala pyao yukuina lao yanda singi dupa maiya-pyaa.
Dokopa kapomane andake dokonya yanda singi dupame Jisasa laminao kapomane andake petenge anda dokonya kolandatala, yanda singi tata doko pitaka epena latala Jisasa kateasa kambu piami-pyaa.
Dopa petala dupame baanya yonge pee pingi dupa lyokao nyepala kate pyapaele ketae pingi mendeme baa yapu neami-pyaa.
Dee dupame ikililyambu mendapua nyoo langapu pipala Jisasanya aiyombanya petakamaitala, kyoo konja mende baanya kingi tolae-kaita minasakamaiyami-pyaa. Dopa petala dupame baa kandao minakasoo luma lakao lamba lao lao pituu, “Jutamanya Kiŋi, emba auu pyoo katape!” leami-pyaa.
Dee dupame baa sopakalimi pyapa kyoo konja doko nyepala baanya aiyombanya pyapa piami-pyaa.
Dupame baa minakasoo etapala dokopa yonge pee wamba pyakamaiyamino doko lyokao nyepala, baanya dupa tange petakamaitala baa pyao yukualanya laminao peami-pyaa.
Paon kamalyatena pyakamatala akali Saitini tange Saimone lenge mende kandanyetala yanda singi dupame Jisasanya ita poko doko sakamaina leami.
Dokopa dupame yuu Golokota lenge dokonya pao pyakameami. Kenge Golokota dokonya tenge doko Matenakulimanda lengema.
Yuu Golokota dokonya pyakamatala yanda singi dupame matasini etete kaa pipae mendapuame pyasilya pyasena petala waene mende baa maiyaminopa nakande setala kaya.
Dokopa yanda singi dupame baa ita pokonya pyao yukuotala, kana yakane dupa pyasoo male pyooita miniamino akali dupame Jisasanya yonge pee dupa mokosoo nyiami.
Dopa petala dupame Jisasa isoo dosa peteami.
Jisasa-kisa tenge seteami pepa pyapae doko baanya aiyomba sia ketae dosa yukuiyami. Pepa dokonya, “Dake Jisasa, Jutamanya Kiŋi dokona,” latae katea.
Dokopa pake nao makongao paenge akali lapoma Jisasa-pipa awapa pyao yukuiyami. Mende doko baanya kingi tolae-kaita, mende doko koya-kaita yukuiyami.
Jisasa pyao yukuotae kateamo dokonya-kaita endakali payamino dupame Jisasa kilya kandao aiyomba ema-ema pyoo dapa leami: “‘Losuu anda andake doko lakyepala yuu gii tepoma pitona,’ leeno akali dake! Emba Gotenya Ikiningi tamo kandao doko, emba tangeme pupu latala ita poko doko yakinatala isa ipu!” leami.
<range>
Mendai dopaka pyoo, pitisa mupapi, mana setapae masingi akalipi, Jutamanya isingi akalipi dupame Jisasa kandao dapa lao lamba leamiaka: “Baame endakali waka dupa nisiamoaka doko, baa tange kapa pao nisala naelyamo. Kini, baa naima Isataele dupanya Kiŋi tamo kandao doko, naimame baa lao masoo minamana, epapu ita poko doko yakinatala isa epena.
<range>
Baame Gote masokondape pingi daape. Dee baame baa Gotenya Ikiningina lenge. Dopana, Goteme baa auu kayatamo kandao doko, epapu baa pyoo nyinana,” leami.
Akali pake nao makongao paenge baa-pipa awapa pyao yukuotae kateamino dolapome apata mendai dopaka pyoo baa kandao pii koo leambi.
Kotaka andawai pungupungu dokonya pituu, yuu doko pitaka kuiyatala kuiyatayaka katao pao alemandi kiloko tepo lea.
Kiloko tepopi mendenya Jisasame etete puu lao lao, “Eli, Eli, lema sapakatani!” lea. Dopa leamo doko kapilyoo, “Nambanya Gote, nambanya Gote, embame namba aipuma yakinelepe?” lea.
Dopa leamo doko endakali dosa kateamino dupanya mendapuame sepala lao pituu, “Ilainja lao wii lelyamona,” leami.
Dopa latala dupanya mendeme alo pyao pao koma jepaemende waene kaa pipae mendenya poyatala itakali mendenya tuku petala Jisasa nena lao makapusakamaiya.
Dopaka doko, yangi dupame lao pituu, “Ilainjame baa pyoo nyala epelyape lao kandamana maliseta!” leami.
Dokopa Jisasame deaka etete puu lao ae latala kumia.
Dokopa losuu anda andake dokonya lapalapa pyatu doko ketae ulusa pituu kanguoo yuunya tuu latala lapo pyoloo pia-pyaa. Dee yuu doko titiwali minao, kana yale dupa longapae buu minao, endakali malu dupanya kaitini dupa lumbao, Gotenya endakali isa palipiami dupanya longo mendapua sakatasoo pia-pyaa.
<range>
Dupame nyakamanya malu dupa yakinatala, maitakao Jisasa sakateamo dokopa yuu taono etete epe Jetusaleme dokonya peaminopa endakali longo dupame kandeami.
Yanda singi amii isingi dokopi baa-pipa awapa Jisasa isoo kateamino dupapimi titiwali miniapi piamo dupa pitakapi kandao etete pakame kumapala lao pituu, “Kiningi etete akali dake Gote Ikiningi lamona,” leami.
Enda longo mendapua Galili pituu Jisasa nisoo awapa epeamino dupame kuki tependale pituu dokonya piamo dupa kandatae peteami.
Enda peteamino dupanya mendatupa Matia Makatala tange dokopi, Jemesa Josepepanya endangi Matia dokopi, Sepete ikiningi dolaponya endangi dokopi dutupa dokonya peteami.
Yuu alemanjeteamopa akali Atimatia tange kamongo Josepe lenge mende epea. Baa Jisasanya disaipele joo katengeaka.
Akali dokome Pailate peteasa pupala Jisasa dina lao tee lea-pyaa. Dopa leamopa yanda singi dupame kondao nyoo maina lea-pyaa.
Dokopa Josepeme Jisasa nyoo lapalapa kyoto epe mendeme ambo pyapala malu pipenge kananda enenge mende baanya tumbinya setea dokonya setea-pyaa. Setapala kana andake mende kapilya mina-mina pyoo minao pao malu kambu doko piti petala baa pea-pyaa.
<range>
Dopa piamo dosa enda Matia Makatala tange dokopa dee Matia lenge waka mende dokopame kandamatae peteambi-pyaa.
Sambasanya opale depa lenge kalai yuungi doko pateamopa taita dopa pyoo pitisa mupapi Patasipi dupame Pailate peteasa ipao kambu pyatala lao pituu, “Akali Andake, pii mende sambo lenge akali dokome mee katao pituu, ‘Koto teponya namba dee sakatatona,’ lea doko naimame masilyamano.
<range>
Dopa leana aopyoo latala baanya disaipele dupame pao baa nyoo yalo petala endakali dupa lamaiyoo, ‘Baa sakatapyana,’ latamina, malu doko isokondape pyoo isoo katao koto tepo dokonya tuu lena lape. Dopa pitamino kandao doko, wamba sambo leamo doko maitakao sambo dokome ita minatana,” leami-pyaa.
Dopa leaminopa Pailateme dokaita lamaiyoo, “Nyakamame yanda singi mendatupa nyoo pupala malu doko pyokondape pyoo petae katena lao pipenge jetali pyoo pyepape,” lea-pyaa.
Dokopa dupame pupala malu doko pingili petae katelyape lao kandapengena latala, kongali pyoo wakaiya kateami-pyaa. Dopa petala yanda singi dupame isokondape pyoo katena leami-pyaa.
Sambasa gii doko pateamopa Sandeenya yongama niki pyakayalanya pia-kaita Matia Makatala tange dokopa Matia mende dokopa dolapome malu doko kanja peambi-pyaa.
Peambinopa, pupae lao titiwali andake mende miniamopa Gotenya enjele mende kaitinya katao isa ipupala pao kana doko kapilya mina-mina pyoo nyoo kapya latala dokonya ketae petea-pyaa.
Baanya lengelyaapi doko polepole pyoo, yonge pee doko kyoo lao pakenana timbokopaele jia-pyaa.
Dopa piamopa malu isetae kateamino dupa pakame kumao etete walu latala kumapae jiami-pyaa.
Dokopa enjele dokome enda dolapo lamaiyoo, “Nyalambo paka nakayalapape. Nyalambome Jisasa ita pokonya pyao yukuiyamino doko kutilyambino lao nambame masilyo.
Baa angenya nasilyamo. Wamba baame leamoli pyoo sakatatalamona baa seteamino dakenya kanja ipupa.
Kandatala, yapa pao baanya disaipele dupa dapa lamaiyepape: ‘Baa malunya sakatatala Galili yuu dokonya wambao pame lamo, nyakamame baa yuu dokonya kandatamina,’ nambame nyalambo langitilyo doko masalapape!” lea-pyaa.
Dopa leamopa enda dolapome malu doko yapa yakinatala paka kayao pituaka doko, mona etete yaepatala baanya disaipele dupa lamaiyakamaiyanya alo piambi-pyaa.
Alo pyao peambinopa Jisasame kaitinisa kandanyetala, “Wanalapo, anja paanya epelyambipi?” lea-pyaa. Dokopa dolapome tengesa ipao luma lakapala baanya mokonya minao baa tama piambi-pyaa.
Dopa piambinopa Jisasame enda dolapo lamaiyoo, “Paka nakaenya, nambanya kaiminingi dupa katatamisa pupala Galili pena lamaiyepape. Dupame namba dokonya kandatamina,” lea-pyaa.
Enda dolapo peambinopa, malu isetae kateamino yanda singi dupanya mendapuame yuu taono dokonya pupala piamo dupa pitaka pitisa mupa dupa lamaiyami-pyaa.
Dokopa pitisa mupapi isingi akalipi dupa-pipa pii lao kambuatala muni longo mendapua yanda singi dupa maiyami-pyaa.
Maitala dapa lena leami-pyaa: “‘Naima luu palipamanopa Jisasanya disaipele dupame kuka ipupala baa nyoo pamini lamona,’ laapape.
Dee kapomane andake dokome pii dake setamo kandao doko, naimame mende lata-lata pitamanopa nyakama-kisa pundu nasetana,” leami-pyaa.
Dopa lateaminopa yanda singi dupame muni dutupa nyepala dupame pina leamiliaka piami-pyaa. Dopa piamino dokonya atome doko Juta endakali dupa-kisa tayateamopa dupame lawaka katao indupa tuu lelyamino.
Disaipele kingi ita-kisa dee mendai dutupa wamba Jisasame Galili yuu dokonya manda mendenya patamina leamo dokonya peami.
Dokonya pao Jisasa kandatala baa lao luma lakapala tama piami. Dopa piaminoaka doko, mendapuame mona lapo paleami.
Dokopa Jisasa baa tengesa ipupala dokaita lamaiyoo pituu, “Yuupi kaitipi dupa isepenge pupu lapae doko pitaka Goteme namba ditilyamo.
Dopana nyakama pupala endakali paliuu pelyamo dupa pitaka nambanya disaipele injisalapape. Dopa pyoo pituu, Takange dokopi, Ikiningi dokopi, Oli Sipitisa dokopi dutupanya kenge doko lao kaimbu pyakamaiyepape.
Dee piipi manapi nambame nyakama langio kandeno, dupa pitaka minina lao lamaiyepape. Namba nyakama-pipa koteaka lao awapaka katao yuu etatamo gii doko kandao nyetona, masalapape!” Jisasame dopa lea.
Jisasa Kataisa Gotenya Ikiningi doko kandao Wai Pii Epe tee piamo doko.
Potopesa Aisayanya buku dokonya dapa lao pyatae silyamo: “Kandeleno! Nambame nambanya wai minao paenge akali doko embanya wambao pekena latopa embanya kaita doko depa lanya setakata.
Endakali napalenge yuu dokonya akali mendeme katapala wii lao, ‘Kamongonya kaitini doko depa lanya setakamaiyepape! Baanya kaitini dupa tolasakamaiyepape,’ lea-pyaana,” lapae silyamo.
Dopaka pyoo Jone Kaimbu Pingi dokome endakali napalenge yuu dokonya ipao katapala, “Endakali dupanya koo dupa kunanya nepekena lao nyakama mona kapilyetala kaimbu nyalapape,” lao lamaiyoo katea-pyaa.
Dopa piamopa Jutia yuu doko pitakanya tangepi Jetusaleme tange dupa pitakapi baa kateamo dokonya ipupala nyakamanya koo pingi dupa lao panata piaminopa, baame endaki Jotane dokonya dupanya kaimbu pyata pyakamaiya-pyaa.
Jone baa yonge pee piamo doko mena kamele itimi wasepae pyoo, matapu mena pulumakao yanungimi wasepae pyoo katea-pyaa. Nee neamo dupa pauyombopi ambulya kakasa lingi dupapi dupa nao katea-pyaa.
Baame endakali dupa pii lamaiyoo pituu dapa lea-pyaa: “Akali etete pupu lapae namba ita minao doko maita pyao epelyamo. Nambame pongatala baanya moko pee pingi kende dolapo tata lakamaipenge namba epe daa.
Nambame nyakamanya kaimbu endakimi pyekelyona, baame Oli Sipitisa dokome nyakamanya kaimbu pyakatana,” lea-pyaa.
Gii dokopa Jisasa baa Galili yuu dokonya Nasatete katao epeamopa Joneme endaki Jotane dokonya kaimbu pyakamaiya-pyaa.
Kaimbu pyatakamaiyamopa baame endaki doko yakinatala ketae pyakalyulu petala kandeamopa kaiti doko saa papa laloo petala Oli Sipitisa doko yaka maileo joo baa-kisa epea-pyaa.
Kaiti-kisa katao pii mende lea dokome, “Emba nambanya Ikiningi etete mona setenge dokona, embame nambanya mona epe palisekelenona,” lea-pyaa.
Dokopa Oli Sipitisa dokome endakali napalenge mendasa baa pena lao pyasia-pyaa.
Baa endakali napalenge yuu dokonya kote kingi ita kitomende kateamopa, Sataneme baa minao makande pia-pyaa. Baa mena yakapi kapua dupa-pipa tole kateamopa enjele dupame baa nisiami-pyaa.
Jone anjeteamino dokopa Jisasame Galili yuu dokonya ipupala Gotenya Wai Pii Epe doko lamaiya-pyaa.
Baame lao pituu, “Yuu gii doko indupa etete ipatelyamo. Goteme isingi doko tengesa petelyamona, nyakama mona kapilyetala Wai Pii Epe doko masoo minalapa!” lea-pyaa.
Jisasa baa endaki Galili pete lemba dokonya pao pituu Saimonepa Saimone kaiminingi Endutupame wapaka nyingi mandi mende endaki pete dokonya pyandao wapaka nyoo kateambino kandea-pyaa. Akali dolapome wapaka nyoo pisinisa pingimba-pyaa.
Jisasame dolapo lamaiyoo, “Nambame nyilyambo endakali lanyingi akali injisotona, nyilyambome namba watao ipupa,” lea-pyaa.
Gii dokopaka akali dolapome wapaka nyingi dupa yakinatala baa watao peambi-pyaa.
Baa dee kuki ulipisale pupala akali Sepete ikiningi Jemesa dokopa baanya kaiminingi Jone dokopa dolapome sipinya pituu nyilyambonya wapaka nyingi mandi dupa wasoo peteambino kandea-pyaa.
Kandatala baame dolapo epena lea-pyaa. Dokopa dolapome nyilyambonya takange Sepete doko kalai akali dupa-pipa sipi dokonya yakinatala baa watao peambi-pyaa.
Dupa yuu taono Kapaneame dokonya peami-pyaa. Pao pyakamatala baame Sambasa gii dokonya losuu anda dokonya kolandatala endakali dupa mana lamaiya-pyaa.
Baame mana leamo dupa sepala endakali dupa walu lao paka kayami-pyaa. Doko mana setapae masingi akali dupame mana lengemali pyoo baame mana laa naenya, baa-kisa pupu lapae singi joo mana lea-pyaa.
Gii dokopa nyakamanya losuu anda dokonya akali enjele koo paleta mende peteamo dokome ae lao lao pituu, “Nasatete tange Jisasa, emba Gotenya akali epe etete doko kalyeno nambame kandengena, embame naima aipa pyaa epepe? Embame naima minao koyasala epepe?” lea-pyaa.
<range>
Dokopa Jisasame baa pyalanya lao, “Embame embanya nengekaita lyokatala akali dake yakinatala puu!” lea-pyaa.
Dopa leamopa enjele koo dokome akali doko minao walu lasia-pyaa. Dopa petala ae andake mende latala akali doko yakinatala pea-pyaa.
Dopa piamopa endakali dupa pitakame mona andapala mende lamai lamai pyoo, “Doko aipa pilya kanjemape? Doko mana enenge mende lamo! Mana doko pupu lapae singi mende lamo! Baame enjele koo dupame mende pina lelyamopa lelyali pingima lamona,” leami-pyaa.
Dokopa Jisasanya lao pii atome doko Galili yuu doko pitakanya taya-pyaa.
Jisasa Saimone Endutu Jemesa Jonepi akali dutupame losuu anda doko yakinatala Saimone Endutupanya andaka peami-pyaa.
Pao pyakamalu piamino dokopa endakali dupame Saimonenya enda imange doko yonge itaita piamosa yaina siamo doko Jisasa lamaiyami-pyaa.
Lamaitiaminopa baame enda doko siasa pupala baanya kinginya minatala sakatasia-pyaa. Dokopa yonge itaita piamo doko mee jeteamopa enda dokome dokaitanya nee yangakamaiya-pyaa.
Yuu kualanya niki landa piamopa endakali mendapuame endakali yaina pyapae dupa pitakapi dee enjele koo paletapi dupa laminao baa kateasa epeami-pyaa.
Endakali yuu taono doko tange dupa pitaka anda kambu dokonya kapatae kateami-pyaa.
Endakali yaina tata wakale wakaleme pyapae longo dupa baame mee injisakamaiya-pyaa. Dee baame enjele koo longo dupa watao pyakamaiya-pyaa. Enjele koo dupame baa kandengema dokonyana dupame pii mende lena lao kayala naya-pyaa.
Yongama yuu yongalanya iminjetae kateamopa Jisasa baa sakatao kamanda pyakalyetala endakali napalenge yuu mendenya pupala dokonya loma soo katea-pyaa.
Dokopa Saimone mauwapi dee baa-pipe awapa kateami dupame baa kutao peami-pyaa.
Pao kandatala baa lamaiyoo, “Endakali pitakame emba kutilyaminona,” leami-pyaa.
Jisasame dokaita lamaiyoo, “Nambame yuu taono yakane tengesa silyamo dokaitanya apata pii lamaitoo dupanya mendakaita muaa. Namba tenge dokonyaka epeona,” lea-pyaa.
Dopa latala baame Galili yuu doko pitakanya pao nyakamanya losuu anda kateamo dupanya pii lamaiya-pyaa. Dee enjele koo dupa watao pyakamaiyaka-pyaa.
Akali kopetali mende Jisasa kateasa ipao luma lakapala baa lamaiyoo, “Embame nambanya kopetali doko mee jakatoo lao maseteno kandao doko, kapa pao mee jakalapenona,” lea-pyaa.
Dokopa Jisasame akali doko kondo kayapala kingimi watandatala baa lamaiyoo, “Nambame emba mee jipili lao masilyona, emba mee jaa!” lea-pyaa.
Dopa lalu piamopa akali dokonya kopetali yaina doko mee jia-pyaa.
Dokopa Jisasame kyoto joo baa lamaiyoo, “Kandeleno! Embame endakali mendaipi mende lamaiya naenya, pitisa dokome emba kandena puu! Dopa petala emba mee jilino doko dokaitame kandena laitaka pyoo wamba Moseseme mana seteamoli pyoo opale mende Gote lao kundi maiyalena,” lea-pyaa.
<range>
Jisasame dopa leamoaka doko, baame pupala pii dokonya longo lao lao taya-pyaa. Dopa piamo dokonya Jisasame yuu taono mendenya kapa pao panao dee napea-pyaa. Baa endakali napalenge yuu dupanya katea-pyaa. Dopa piamopa yuu dupa pitakanya katao endakali dupa baa kateasa ipata piami-pyaa.
Gii mendatupa pateamopa maitakao Jisasame baa yuu taono Kapaneame dokonya dee pilyia-pyaa. Dokopa baa andaka kalyamo lapae doko siami-pyaa.
Sepala dokopa endakali longo ipao kapeaminosa panda nasia-pyaa. Anda kamapi dupanya apata panda nasiaka-pyaa. Dopa piamopa baame dokaita pii lamaiya-pyaa.
Baa kateamo dokonya akali papa tambotae mende akali kitomendeme soo epeami-pyaa.
Panda tumbiamosa dupame akali doko Jisasa kateamo dosa soo ipupenge nanjia-pyaa. Dopa pianya Jisasa kateamo dosa anda doko tungupala akali papa tambotae doko lapa tokonya paleta isa pyandeami-pyaa.
Dokopa Jisasame akali kitomende dokaitanya masoo miniamino doko kandatala, akali papa tambotae doko lamaiyoo, “Wane, embanya koo dupa kunanya nepekelyona,” lea-pyaa.
Dokonya mana setapae masingi akali mendapua peteamino dupame nyakamanya mona koko masoo pituu, “Baame aipuma dopa lelya kanjemape? Baame Gote kilya kandao lelyamo. Apimi kapa pao koo dupa kunao nepakamailyona latape? Goteme iki kapa pao koo dupa kunao nepakamailyona lapengena,” lao masiami-pyaa.
<range>
Dopa lao masiamino dokopaka masiamino doko Jisasa baanya moname masetala dokaita lamaiyoo, “Aipuma nyakamame nyakamanya moname dopa lao masilyamipi?
Akali papa tambotae dake kandao anduku laa nayapengepe? Akali dakenya koo dupa kunao nepakamailyona lapenge dokope, pande baa sakatatala baanya lapa toko doko nyoo soo kaita pena lapenge dokope?
Dopaka doko, Endakalinya Ikiningi dokome isa yuu dakenya katao endakali dupanya koo dupa kunanya nepenge pupu lapae doko baa-kisa singi lamo lao kanjepalena,” lea-pyaa. Dopa latala baame akali papa tambotae dapa lamaiya-pyaa.
“Emba sakata! Sakatatala embanya lapa toko doko nyoo soo andaka puu lelyona,” lea-pyaa.
Dopa leamo dokopa akali dokome pupae sakatatala endakali dupa pitakanya enomba dokonya baanya lapa toko doko nyoo soo kamanda pea-pyaa. Dopa piamosa endakali dupa pitakame doko kandao mona andapala Gote lao lalyoo, “Wamba naimame opale mende etete nakandeamana,” leami-pyaa.
Jisasa baa endaki pete lemba dokonya deaka pea-pyaa. Dokopa endakali kambu doko pitaka baa kateamo dokonya epeaminopa baame dokaita mana lamaiya-pyaa.
Lamaitala baa kaita pao pituu Aopiasa ikiningi Lipai lenge doko takisa nyingi anda dokonya peteamo kandatala baa lamaiyoo, “Embame namba watao ipu,” lea-pyaa. Dokopa baa sakatatala Jisasa watao pea-pyaa.
Maitakao Jisasa baa Lipainya andaka nee nao peteamo dokonya takisa nyingi akalipi mana koo minao paenge longo mendapuame Jisasapi baanya disaipelepi dupa-pipa awapa nee nao peteami-pyaa. Doko, dokaita longome baa watao peami-pyaa.
Patasi dupanya mana setapae masingi akali dupame kandeaminopa mana koo minao paenge endakalipi takisa nyingi akalipi dupa-pipa baame nee nao peteanya baanya disaipele dupa pisoo, “Baame takisa nyingi akalipi mana koo minao paenge endakalipi dupa-pipa nee nao pituu kalyamo doko aipuma pilyape?” leami-pyaa.
Dopa leamino doko Jisasame sepala dokaita lamaiyoo, “Endakali yaina napingi dupa dokosaa katatasa pupenge nanjilyamo. Endakali yaina pyapae dupa pupenge jilyamo. Nambame endakali tolatae dupa epena laanya naepeo. Endakali mana koo minao paenge dupa epena laanya epeona,” lea-pyaa.
Jonenya disaipele dupapi akali Patasi dupapi dupame Gote lao masalanya nee nanenya kayapala mee kateami-pyaa. Dopa piaminopa endakali dupame ipao Jisasa pisoo, “Jonenya disaipele dupapi Patasi dupanya disaipele dupapi dupame nee nanenya kayapala mee kalyamino doko, aipuma embanya disaipele dupame nee nanenya kayala naelyamipi?” leami-pyaa.
Jisasame dokaita lamaiyoo, “Akali mendeme enda kelyapala watapae pyao baanya kaita miningi dupa-pipa awapa kalyamo gii dokopa baanya kaita miningi dupame nee dokonya nanenya kapa pao kaengemape? Daa, enda kelelyamo akali doko dupa-pipa kalyamo dokopa dupame nee nanenya kapa pao kayala naengema.
Dopaka doko, yuu gii mende ipatamo dokopa enda kelenge akali doko dupanya kainanya nyokonyetatamopa dupame nee nanao katatamina,” lea-pyaa.
“Endakali mendaipi mendeme lapalapa kangupae enenge mendeme yonge pee wambatae mendenya tii telya dokonya kii pimbala naenge. Endakali mendeme dopa pitamo kandao doko, enenge doko inungunyetala wambatae doko kangutamopa tii andake tata.
Dee endakali mendaipi mendeme waene enenge doko mena meme yanungimi penge wasepae wambatae dupanya kambuoo pisala naenge. Mendeme dopa pitamo kandao doko, waene dokome bolo lapala penge dupa polata. Dopa pitamopa waenepa pengepa lapota koyata. Dopaka doko, waene enenge doko penge enengenyaka pisepengena,” Jisasame lea-pyaa.
Jisasa baa Sambasa gii mendenya wiisa ee kaina mendenya kaita peamopa, baanya disaipele dupame baa-pipa awapa pao pituu wiisa dii dupa kii lao nyepa nyepapyoo peami-pyaa.
Dopa piaminopa, Patasi dupame baa lamaiyoo, “Kanau! Sambasa gii dokonya daa latae singi mana doko aipuma akali dakaitame minilyamipi?” leami-pyaa.
Dokopa Jisasame dokaita lamaiyoo, “Dapitimi piamo doko nyakamame pepanya itaki napiamipi? Wamba akali Apayata doko pitisa mupa joo kateamo dokopa Dapitipi baa-pipa awapa kateamino akali dupapi nee daa jiamosa lopo kayapala Dapitimi Gotenya losuu anda dokonya kolandatala betesa Gotenya lao setapae pitisa dupame iki napenge dupa nyepala baa-pipa awapa kateamino dupa maiyoo nea-pyaana,” lea-pyaa.
<range>
Dopa latala baame dokaita dee lamaiyoo, “Goteme endakali lao masetala Sambasa gii doko setea-pyaa. Sambasa gii doko lao masetala endakali wapuala naya-pyaa.
Tenge dokonya, Endakalinya Ikiningi dokome Sambasa gii doko apata isoo kalyamoakana,” Jisasame lea-pyaa.
Yuu mende Jisasa baa Jutamanya losuu anda dokonya deaka peamopa akali kingi kumapae mende dokonya petea-pyaa.
Endakali mendapuame baa kosimi lamana latala baame akali doko Sambasa gii dokonya mee injisilyape lao isokondape pyoo peteami-pyaa.
Jisasame akali kingi kumapae doko lamaiyoo, “Emba sakatatala kaina angenya ipao kata,” lea-pyaa.
Dopa latala baame endakali dupa lamaiyoo, “Sambasa gii dokonya koo pipenge doko kapa pelyape, pande epe pipenge doko kapa pelyape? Dee endakali pyao kumasepenge doko kapa pelyape, pande pyoo nyepenge doko kapa pelyape? lea-pyaa. Dopaka doko, dokaita ema napiami-pyaa.
Baame dokaita kandayoko lao kandatala imbu kaya-pyaa. Dokaitame nyakamanya mona kana jiaminosa baame dokaita kandao mona kenda kaya-pyaa. Dopa petala akali kingi kumapae doko lamaiyoo, “Embanya kingi tinoka,” lea-pyaa. Baanya kingi doko tinokateamopa dee auu pia-pyaa.
Dopa piamopa Patasi dupame pupae kamanda pupala Kiŋi Etote tata dupa-pipa Jisasa aipa petala pyao kumasemape lao kambuiyami-pyaa.
Jisasapi baanya disaipele dupapi endaki pete dokonya peami-pyaa. Galili tange kambu longo mendeme baa watao peami-pyaa. Dee Jutia tangepi, Jetusaleme tangepi, Itumia tangepi, endaki Jotane yangitena tangepi, Taya tangepi, Saitone tangepi dupame baame pilyamo lapae dupa sepala baa kateamo dokonya kambu longo dupa epeami-pyaa.
<range>
Dopa piaminosa endakali kambu dokome baa katao tambukinatamini latala sipi yakane mende baanya disaipele dupame depa lanya setekena lea-pyaa.
Baame endakali yaina pyapae longo mee injisiamo dokonya endakali yaina pyapae dupa pitakame baa watandamana latala tuu tuu lao epeaminosa lea-pyaa.
Enjele koo dupame baa kandatala, baa kateamo dosa tombauli sepala puu lao ae lao, “Emba Gote Ikiningina,” lata piami-pyaa.
Dokopa baame kyoto joo dokaita lamaiyoo, “Nyakamame namba lao panala nayalapape eteteaka daana,” lea-pyaa.
Jisasa baa yuu manda mendenya pea-pyaa. Pupala akali mendapua baame yapao nyotoo lao masiamo dupa epena leamopa dupa baa kateamo dokonya epeami-pyaa.
Epeaminopa baame akali kingi ita mende-kisa dee lapoma baa-pipa tole katamana lao makande pia-pyaa. Dee akali dutupame pii lamaiya pena latona lao makande pia-pyaa.
Baame dupa pupu lapae maitopa enjele koo dupa watao pyatamina lao masetala dopa pia-pyaa.
Baame akali kingi ita mende-kisa dee lapoma dutupa makande petala Saimone kandao kenge Pita lea-pyaa.
Dee baame Sepete ikiningi Jemesapa Jonepa dolapo kandao kenge Boanesisa lea-pyaa. Dokonya tenge doko dolapo kaiti toka lelyamo dokonya ikiningi.
Baame Endutupi, Pilipapi, Batolomyupi, Matyupi, Tomasapi, Aopiasa ikiningi Jemesa dokopi, Tatiasapi, Saimonekenge mende Kenanayosa lengema dokopi, Jisasa enge nyiamo akali Jutasa Isaketiote dokopi dutupa makande pia-pyaa.
<range>
Dopa petala Jisasa baa andaka epea-pyaa. Dokopa endakali kambu mende deaka ipao kambu piaminosa Jisasa baa baanya disaipele dupa-pipa nee napenge nanjia-pyaa.
Dopa pilyamo lapae doko baanya palu dupame sepala baa kii minao nyala epeami-pyaa. Doko, endakali dupame, “Baa kyekelyamona,” leaminosa dopa piami-pyaa.
Mana setapae masingi akali Jetusaleme katao lanao epeamino dupame lao pituu, “Belesapulu doko baa-kisa palelyamo. Dee enjele koo dupa isingi doko mambele baame enjele koo dupa watao pilyamona,” leami-pyaa.
Dopa leaminopa baame dokaita epena latala kongali mendapua dapa lamaiya-pyaa. “Sataneme Satane tange aipa petala kapa pao watao pyatape?
Yuu dupanya kiŋi mendeme isingi tata mende wakale pyoloo petala yanda pitambino kandao doko, tata doko kapa pao auu pyoo nakatata.
Anda mendenya palu dupa wakale pyoloo petala yanda pitamino kandao doko, anda doko kapa pao auu pyoo nakatata.
Dee Satane dokome baa tangeaka wakale pyoloo petala yanda pitamo kandao doko, baa kapa pao kalya nayata. Daa, baa etata.
“Dopaka doko, endakali mendeme akali pupu lapae dokonya andaka kolandatala baanya pinju dupa kapa pao pyao nanyeta. Dopa pyaanya tamo kandao doko, wambao akali pupu lapae doko kendeme yaki pinya setapala dokopa baanya andaka pinju setamo dupa pyao nyeta.
Kiningi nambame nyakama langilyona, endakali dupanya koo dupa pitakapi Gote kandao lamba lenge dupa pitakapi dupa Goteme kunanya nepakamaita.
Dopaka doko, endakali mendeme Oli Sipitisa kandao lamba latamo kandao doko, tendapi baanya koo doko baa-kisa etete seta. Baanya koo doko tenda tendapi soaka patana,” lea-pyaa.
Baa-kisa enjele koo mende palelyamona leamino dokonya baame dopa lea-pyaa.
Jisasanya endangi kaiminingipi dupa ipao kamanda katapala baa kamanda epena lao mendapuame lanyala pena leami-pyaa.
Endakali baa kakopao peteamino dupame Jisasa lamaiyoo, “Yaa, embanya endangi kaiminingipi dupa ipao kamanda katapala emba kutilyaminona,” leami-pyaa.
Jisasame yanu pyao, “Nambanya endangi doko apipi? Nambanya kaiminingi dupa apitupape?” lea-pyaa.
Jisasame baa kakopao peteamino dupa kandayoko lao kandatala, “Datupa nambanya endangipi kaiminingipina, kanjepape.
Goteme masingili pingima endakali dupa nambanya kaiminingipi, pimalengepi, endangipina,” lea-pyaa.
Paa mendepa deaka Jisasame endaki pete singi dosa endakali dupa mana lamaiyoo katea-pyaa. Endakali eteteaka longo mendapua ipao baa kateamo dosa kambu piami-pyaa. Dopa piaminosa baa sipi mendenya pyakalyetala ongonya peteamopa sipi doko endakinya sia-pyaa. Dopa piamopa endakali doko pitaka endaki pete lemba dokonya kateami-pyaa.
Dokopa baame kongali lao endakali dupa mana longo lao dapa lamaiya-pyaa:
“Nyakamame salapape! Akali mendeme ee wai lyandala pea-pyaa.
Pupala lyandeamopa yangi kaitininya pea-pyaa. Peamo dupa yaka dupame ipupala nao eteami-pyaa.
Yangi kana-kisa yuu epao napalengenya pea-pyaa. Yuu epao napalenge dokonyana wai dupa pupae langa lea-pyaa.
Langa leamoaka doko, niki teamo dokome pyao nea-pyaa. Dupa pingi pyalakao napiamosa sapuiya-pyaa.
Yangi lyiki tenge palengenya pea-pyaa. Lyiki dupa andapala ee wai dupa kuii pyambea-pyaa. Dopa piamopa dii namandea-pyaa.
Dopaka doko, yangi lyandeamo dupa yuu epenya pupala langa lao andapala dii mandea-pyaa. Yangimi kingi ita tepoma, yangimi kingi ita tokange, yangimi andate mendai lao mandea-pyaana,” lea-pyaa.
Dopa latala baame dokaita lamaiyoo, “Nyakama kalekaita singi dupame pii doko salapapena!” lea-pyaa.
Maitakao Jisasa baa iki kateamopa akali kingi ita-kisa dee lapoma dupapi dee endakali baa-pipa tole kateamino dupapimi kongali pii dupanya baa pisiami-pyaa.
Dokopa baame dokaita lamaiyoo, “Goteme baanya isingi dokonya yalo petae doko nyakama laitaka petelyamo. Dopaka doko, netesa endakali dupame dupa pitaka kongaliaka silyamino.
Dupame kandokondape pitamiaka doko, angi doko nakandena lawapi, dupame sokondape pitamiaka doko, angi doko masala naena lawapi, dupame mona kapilyetaminopa Goteme nyakamanya koo pingi dupa kunanya nepakamaitone latala dopa pilyamona,” lea-pyaa.
Jisasame dokaita lamaiyoo, “Nyakamame kongali pii dake masala naelyamino doko, aipa petala kongali pii waka dupa pitaka masetamipi?
Ee wai lyandala peamo akali dokome Gotenya pii doko lyandelyamo.
Endakali mendapua wai yangi kaitininya peamo dopalema. Endakali dopale dupame pii doko sepelyamino gii dokopaka Sataneme ipupala pii nyakama-kisa ee wai joo lyandatae silyamo doko nyoo nepenge.
Dopaka pyoo endakali yangi dupa ee wai kana palenge yuunya peamo dopalema. Dupame pii doko sepala mona yaepao lee mendai nyingima.
Dopaka doko, dupame moname auu pyoo masala nayao gii kuki iki katengema. Dupame pii doko watao minilyaminosa, dupa minao kenda pisowapi watao pyawapi pingima. Dopa pilyaminopa yapa yakinengema.
Dee endakali yangi mendapua ee wai lyiki tenge palengenya peamo dopalema dupame pii doko singima.
Singimaka doko, isa yuunya auu pyoo katapu laka lao nea kaenge dupapi, munipi oapi dupa auu kaengepi, dee opale waka nyipu laka lao masingi dupapi dupame pii doko pyalya minilyamo dokopa endakali dupame kapa pao dii namandengema.
Dopaka doko, endakali yangi dupa ee wai yuu epenya peamo dopalema. Dupame pii doko sepala nyoo minatala dii mandengema. Yangimi kingi ita tepoma, yangimi kingi ita tokange, yangimi andate mendai lao mandengemana,” Jisasame dopa lea-pyaa.
Dopa latala baame dokaita lamaiyoo, “Endakali mendeme lama kaiyepae mende titopene penge kokopi palenge toko pundipundipi dupanya setalanya minao epengepe? Daa, setapenge panda dokonya setalanya minao epenge.
Doko, opale yalo petae silyamo dupa panatae seta. Opale sanga pyatae silyamo dupa lopalyetae seta.
Nyakama kalekaita singi tamo kandao doko, pii doko salapapena!” lea-pyaa.
Dopa latala dee baame dokaita lamaiyoo, “Nyakamame pii silyamino doko masokondape pyepape. Nyakamame endakali mende-kisa mana minataminoli pyoaka Goteme nyakama-kisa minata. Dee mana mendapua baame waipa soo minataka.
Opale singi endakali doko konda pyoo maita. Opale nasingi endakali doko-kisa setamo dolapo nyokonyetana,” lea-pyaa.
Dopa latala dee baame dapa lea-pyaa: “Goteme isingi doko akali mendeme ee wai yuunya lyandenge dopale.
Baame lyandatala kuka luu palipa yuu yongelyamopa sakatata pilyamopa ee wai doko langa latala andenge. Dopa pilyamopa baame aipa petala langa lao andelyape lao nakandenge.
Wambao yoko pingi. Dopa petala mange pyakalyingi. Mange ongonya dii lyoo wambu pingi.
Wambu petala napenge gii doko epelyamopa akali dokome uaa pepo dokome lyingina,” lea-pyaa.
Jisasame dokaita dapa lao pisia-pyaa. “Naimame Goteme isingi doko aipalena lamape? Aki mendepa makande pyoo kongali lamape?
Doko masetedii dopale. Endakali mendeme masete wai doko yuunya lyandenge. Isa yuu dakenya ee wai waka dupa pitakame ita minao masete dii doko etete yakane mende.
Dii doko lyandataesa langa latala andao ee wai waka eenya pokatae dupa pitaka ita miningi. Dokonya wangya dupa andake jilyamopa luu lelya dupanya yaka dupame kapa pao anda pingimana,” lea-pyaa.
Baame kongali pii dopale dupa longo lao endakali dupame sepenge jiali pyoo lamaiyoo katea-pyaa.
Baame pii mende mee lamaiya nayao kongali lawaka lamaiya-pyaa. Dopa petala baanya disaipele dupa iki kateamino dokopa kongali dupa pitakanya tenge dupa lamaita pia-pyaa.
Gii dokondinaka alemandi Jisasame baanya disaipele dupa lamaiyoo, “Naima endaki pete dakenya omotena muaa,” lea-pyaa.
Dopa leamopa dupame endakali kambu doko yakinatala Jisasa sipi peteamo dokonya peteta laminao peami-pyaa. Dee sipi waka mendatupa apata tole peamiaka-pyaa.
Peaminopa poo andake mende leamopa endaki buli piamo dokome tandyuu sipi dokonya kolandea-pyaa. Dopa petala sipi doko endakimi tumbalanya pia-pyaa.
Jisasa baa sipi ongonya maitakaita sanda mendenya aiyomba setapala palipia-pyaa. Palipiamopa dupame baa pyale tatala, “Mana Lenge Akali, naima kumalanya pilyamano doko embame angi mende daana lao masilipi?” leami-pyaa.
Dokopa baame sakatatala poo doko kaena lea-pyaa. Endaki pete doko lamaiyoo, “Emba yatu laa! Ema napinya mee saa!” lea-pyaa. Dokopa poo doko yatu leamopa endaki kuki emapi mende napia-pyaa.
Dokopa baame dokaita lamaiyoo, “Aipuma nyakama paka kaelyamipi? Nyakamame masoo minatala naelyamipi?” lea-pyaa.
Akali dupa etete paka kayapala nyakamalapo lao pituu, “Poopa endakipa dolapome pii sakamaingimba lamo doko akali dake api laa kanjemape?” leami-pyaa.
Dokopa dokaita endaki pete dokonya omotena pupala Getasa tangemanya yuu dokonya peami-pyaa.
Jisasa baa sipi doko yakinatala peamopa akali enjele koo paleta mendeme endakali malu kananda dupanya katao ipao baa kandanyulu pia-pyaa.
Baa endakali malu dupanya palenge-pyaa. Endakali mendaipi mendeme kapa pao baa anjala naengema-pyaa. Nili kendepi kapa daaka-pyaa.
Paa longosa dupame baa kingipi mokopi dupa ŋili kendepi anengapupi dupame anjeta pilyaminopa anengapu dupa pindanya nepatala ŋili kende dupa takyoo nepenge-pyaa. Dopa pilyamopa endakali mendaipi mendeme kapa pao baa minao tambo lasapenge nanjingi-pyaa.
Kuka kotakapi koteaka lao baa endakali malupi yuu mandapi dupanyaka paliuu katenge-pyaa. Baame puu lao ae lao katao baanya yonge doko tange kaname konjeta pingi-pyaa.
Jisasa londatili kateamopa baame kandatala alo pyao ipupala baa kateamo dosa luma lakea-pyaa.
Dopa petala baame puu lao ae latala, “Jisasa emba Gote Etete Ketae Katenge dokonya Ikiningi, embame namba aipa pitipi? Nambame Gotenya kenge doko lao embame namba tanda andake nandipoko,” lea-pyaa.
Doko, Jisasame baa lamaiyoo, “Enjele koo, embame akali dake yakinatala kamanda ipu,” leamosa dopa lea-pyaa.
Dokopa Jisasame baa pisoo, “Emba kenge apipi?” lea-pyaa. Dopa leamopa akali dokome yanu pyao, “Naima longo dokonya nambanya kenge Longo lengena,” lea-pyaa.
Dopa latala Jisasame enjele koo dutupame yuu dake yakinatala pena laa naena lao baame kongo lea-pyaa.
Mena elyambu mende yuu manda kilikili dokonya nao kateami-pyaa.
Dokopa enjele koo dupame Jisasa kandao, “Naima mena dupanya koko landa pyamana dupa kalyamino dokonya pupa lapoko,” leami-pyaa.
Dopa leaminopa Jisasame pena kaya-pyaa. Dokopa enjele koo dupame akali doko yakinatala mena dupa-kisa pao landa piami-pyaa. Dopa peteaminopa mena elyambu doko alo pyao pao papatale mendenya pyakatala endaki pete dokonya tumbitambi napala kumiami-pyaa. Mena dupa taosene lapoma jowapi mende-pyaa.
Dopa piamopa mena setao katenge akali dupa paka pupala yuu taono dokonyapi mee yuupi dupanya pao lamaiyami-pyaa. Dokopa endakali dupame piamo doko kanja epeami-pyaa.
Dupa Jisasa kateamo dokonya ipupala kandeaminopa wamba enjele koo longo paleta katenge akali doko indupa yonge pee dupa pyoo mona paliuu peteamo kandatala paka kayami-pyaa.
Piamo doko lengeme kandeamino endakali dupame enjele koo paleta akali doko-kisa piamo dokonya lawapi dee mena dupanya lawapi endakali epeamino dupa lamaiyami-pyaa.
Dokopa dupame Jisasa baa nyakamanya yuu doko yakinatala pena lao kongo leami-pyaa.
Dopa leaminopa baa sipi ongonya pyakalyiamopa wamba enjele koo paleta kateamo dokome baa apata buaako lea-pyaa.
Dopa leamopa Jisasame ongonya ŋee nalea-pyaa. Nee nalenya baa lamaiyoo, “Embame embanya andaka emba palu dupa katatamisa puu. Pupala Kamongo dokome embanya pyakalamo dupapi dee emba kondo kayalamo dokopi dutupa dupa lamaipina,” lea-pyaa.
Dopa leamopa akali dokome pupala baa-kisa Jisasame piamo dupa pitaka Dekapolisa yuu dokonya panao lamaiya-pyaa. Dopa piamopa endakali dupa pitakame sepala mona andeami-pyaa.
Jisasa baa sipi dokonya pituu endaki pete dokonya yangitena dee pilyia-pyaa. Endaki pete lemba dokonya endakali kambu andake mendeme ipao baa kateasa limbiami-pyaa.
Dokopa Jutamanya losuu anda isingi akali dupanya mende Jaitasa lenge doko epea-pyaa. Ipao Jisasa kandatala baanya moko kateamo dosa tombauli sepala, kyoto joo dapa lao Jisasa-kisa tee lea-pyaa: “Nambanya wanenge doko kumalanya pilyamona, baa mee jetala saka pena embame ipao baa kingimi watandatalena,” lea-pyaa.
Dopa leamopa Jisasa baa-pipa awapa peambi-pyaa.
Dopa piaminopa endakali longome baa watao pupala katao tambukiniami-pyaa.
Enda mende ee kana kingi ita mende-kisa dee lapoma dupanya andaka nao paliti-paliti singi mende katea-pyaa.
Enda dokome dokosaa longo dupa-kisa tanda longo nao muni akipi dupa pitaka nepeamoaka doko, kuki yaka nanjoo etete koyamopa petea-pyaa.
Enda dokome Jisasanya lao pii doko sepala endakali kambu dokonya Jisasanya maita-kaita ipupala baanya yonge pee dokonya kingimi watandea-pyaa.
Enda dokome, “Nambame baanya yonge peenya iki watandato kandao doko, nambanya yaina doko mee jakalapomona,” lao masetala dopa pia-pyaa.
Kinina dokopa lee mendai enda dokonya andaka nao paliti-paliti singi doko yatu lea-pyaa. Dopa piamopa enda dokome baanya yaina doko etalumu lao masia-pyaa.
Dokopa awapa Jisasame baanya pupu lapae mendapua puumu lao sepala endakali kambu kateamino dupa kandapilyetala, “Apimi nambanya yonge peenya kingimi watandelyape?” lea-pyaa.
Baanya disaipele dupame yanu pyao, “Emba katao tambukinelyamino endakali kambu doko emba tangeme kandao pituu embame, ‘Apimi namba kingimi watandelyape?’ leepe?” leami-pyaa.
Dopa leaminopa apimi pyaape lao kanjanya Jisasame kandayoko lea-pyaa.
Dopa piamopa enda dokome baa-kisa piamo dutupa pitaka masetala paka kayao walu lao ipao Jisasanya moko kateamo dosa tombauli sepala baame piamo dupa pitaka panao baa lamaiya-pyaa.
Dokopa baame enda doko lamaiyoo, “Wanaku, embame masoo minapino dokome emba mee injisetelyamo. Embanya yaina doko mee jilyamona emba mona yaepatala puu,” lea-pyaa.
Dopa lao kateamopa Jutamanya losuu anda isingi akali dokonya andaka katao akali mendapuame ipupala, “Embanya wanaku doko kumatalamona, aipa lao Mana Lenge Akali doko minao dee kenda pisetepe?” leami-pyaa.
Dopa leamino doko Jisasame soo nasili petala losuu anda isingi akali doko lamaiyoo, “Embame paka nakaenya masoo minao katape,” lea-pyaa.
Dopa latala baame endakali pitaka baa watao naepena latala Pitapi, Jemesapi, Jemesa kaiminingi Jonepi dutupa-pipa iki peami-pyaa.
Pao losuu anda isingi akali dokonya andaka kolandeami-pyaa. Jisasame kandeamopa endakali dupame pii longo lao ee lao yako lao kateamino kandea-pyaa.
Dopa petala baame andaka kolandatala dokaita lamaiyoo, “Aipuma nyakama pii longo lao ee lao kalyamipi? Wanaku doko kumala nayalamo. Baa luu palelyamona,” lea-pyaa.
Dopa leamopa endakali dupame baa kilya kandao gii kayami-pyaa. Dopaka doko, baame dokaita pitaka watao kamanda pyalyetala wanaku dokonya endangi takangepapi dee baa-pipa tole payamino dutupapi dutupa-pipa iki wanaku kumapae doko siamo palo dokonya peami-pyaa.
Pupala wanaku dokonya kinginya minatala baa lamaiyoo, “Talita kumu,” lea-pyaa. Pii doko kapilyoo, “Wanaku, emba nambame sakata lelyona,” lea-pyaa.
Dopa leamo dokopa wanaku doko sakatatala paya-pyaa. Dopa piamopa dupame doko kandatala etete walu lao mona andeami-pyaa. Wanaku doko ee kana kingi ita mende-kisa dee lapoma patae-pyaa.
Dokopa Jisasame dokaita lamaiyoo, “Endakali mendeme doko setana lamaiya nayalapape,” lao etete kyoto joo lamaiya-pyaa. Dopa latala, “Nyakamame nee mendapua nena maiyepa,” lea-pyaa.
Jisasame yuu doko yakinatala baa tangenya yuu tenge dokonya pea-pyaa.
Pupala Sambasa gii doko epeamopa baame Jutamanya losuu anda dokonya mana lamaiya-pyaa. Lamaiyamopa pii siamino endakali longo dupame walu latala lao pituu, “Baame mana datupa anjatae nyia laape? Masepae baa maiya lamo doko aipale laa kanjemape? Baame kalai pupu lapae dopale dupa aipa petala pilya kanjemape?
Akali dake akali kamonda kalai pingi doko daa kandamuape? Baa enda Matia ikiningi, Jemesapi, Josisapi, Jutasapi, Saimonepi dutupanya kaiminingi daape? Baanya pimalenge dupa ae naima-pipa awapa napilyamape?” leami-pyaa. Dopa latala dupame Jisasa kandao mona koo palyiami-pyaa.
Dokopa Jisasame dokaita lamaiyoo, “Yuu dupa pitakanya potopesa mende andanda semaingimaka doko, baanya yuu tengepi, baa tatapi, baa palupi dupame iki baa andanda semaiya naengemana,” lea-pyaa.
Dokopa baame kalai pupu lapae mende yuu doo kapa pao napia-pyaa. Dopaka doko, baame endakali yaina pyapae kuki mendatupa-kisa iki kingi setapa pyoo mee injisia-pyaa.
Endakali dupame masoo minala nayaminosa baa mona andea-pyaa. Maitakao Jisasa baa yuu taono yakane soo peamo dupanya pao endakali dupa mana lamaiya-pyaa.
Jisasame akali disaipele kingi ita mende-kisa dee lapoma dutupa epena latala enjele koo dupa watao pina lao pupu lasetala dupa lapo lapo lao pena lea-pyaa.
Pena lao pituu dapa pyepape lea-pyaa: “Nyakama kaita patamino dokonya mende naminao pangali iki minao pupape. Nee mende manja nayalapape. Nokaina mandipenge mende manja nayalapape. Muni mende manja nayalapape.
Dopaka doko, nyakama moko pee pyoo pupape. Yonge pee lapoma lao pyoo napupape,” lea-pyaa.
Dopa latala dee baame dokaita lamaiyoo, “Nyakama anda mendenya kolandeami kandeno doko, yuu dokonya katataminoli pyoo anda dokonyaka kalyepape.
Yuu mendenya tange endakali dupame nyakama taeme ipamini lamo lao lanyala nayawapi nyakamanya pii doko nasowapi piami kandeno doko, nyakamame yuu doko yakinatala pupape. Pao pituu dupame kandatala masina lao nyakamanya mokonya kuni kungumapi patatamo dupa lyanda lanya nepalapapena,” Jisasame lea-pyaa.
Dopa leamopa dupame pupala endakali dupa mona kapilyina lao pii lamaiyami-pyaa.
Pii lamaiyoo pituu enjele koo longo mendapua watao piami-pyaa. Dee endakali yaina pyapae longo mendapuanya olipi ipange kai latakamaitala yaina dupa mee injisiami-pyaa.
Jisasanya kenge doko yuu dupa pitakanya taya-pyaa. Dopa piamopa Kiŋi Etote dokome Jisasanya lao pii doko sia-pyaa. Dupame lao pituu, “Jone Kaimbu Pingi doko malunya sakatatala kalai pupu lapae dupa pyoo kalyamona,” leami-pyaa.
Yangi dupame lao pituu, “Baa Ilainjana,” leami-pyaa. Yangi dupame, “Baa potopesa kateamino dopale potopesa mendena,” leami-pyaa.
Etoteme pii doko sepala lao pituu, “Wamba nambame mange kepeo Jone doko sakatapyana,” lea-pyaa.
Wamba akali Etote dokome baanya kaiminingi Pilipa etanenge Etotiasa lenge doko tondao nyia-pyaa. Dopa piamopa, Joneme Etote lamaiyoo, “Embame embanya kaimininginya etanenge tondao nyilino doko kopeta pilinona,” lea-pyaa. Dopa lati siamosa Etoteme enda Etotiasa doko lao masetala baameaka yanda singi mendapuame Jone doko anjina latala anjingi andaka ŋili kendeme anjinya palyia-pyaa.
<range>
Doko, enda Etotiasa dokome Jone imbu kayapala pyao kumasalanya piamopa kapa napea-pyaa.
Doko, Etoteme Jone doko akali tolatae epe etete mende lamo lao kandatala baa paka kayapala auu pyoo isoo katea-pyaa. Baame Jonenya pii dupa sepala epao mona andeamoaka doko, baanya pii doko auu kayao sia-pyaa.
Jone pyapenge gii angi mende enda Etotiasa dokome kandao nyia-pyaa. Etotenya mandenge gii doko epeamopa baame akali andake dupapi, yanda singi amii isingi mupa dupapi, Galili tange akali andake dupapi dupanya nee yangakamaiya-pyaa.
Dopa piamopa nee nao peteamino dokonya Etotiasa wanenge doko ipao kolandatala lyia-pyaa. Dokopa Etote mauwapi dee baa-pipa awapa nee nao peteamino dupame etete auu kayami-pyaa. Dopa petala Kiŋi Etote dokome wanaku doko lamaiyoo, “Embame opale mende namba-kisa tee lateno doko embame latenoli pyoo nambame emba dyaapona,” lea-pyaa.
Baame lao pituu, “Opale mende embame nambame isoo kalyo dokonya yangipa kapa lao tee lateli pyoo kiningi etete nambame dyaapona,” lea-pyaa.
Dopa leamopa wanaku doko endangi peteasa pupala endangi pisoo, “Aki mende dina lao tee lawape?” lea-pyaa. Endangimi baa lamaiyoo, “Jone Kaimbu Pingi dokonya aiyomba doko dina lape,” lea-pyaa.
Dokopa wanaku dokome pupae yapa kiŋi doko peteasa ipupala, “Embame Jone Kaimbu Pingi dokonya aiyomba doko kepao pelesa mendenya setapala epapuaka dipi laka lao masilyona,” lao tee lea-pyaa.
Dopa leamopa kiŋi doko etete mona kenda kaya-pyaa. Dopa piamoaka doko, wambao baame etete kiningi lelyona leamo dokopi dee endakali baa-pipa awapa peteamino dupapi lao masetala wanaku dokonya pii nepala nayatoo lao masia-pyaa.
Dopa lao masetala dokopaka yanda singi mendeme Jonenya aiyomba doko kepao nyala pena lea-pyaa. Dokopa yanda singi dokome anjingi andaka pupala Jonenya aiyomba doko kepao nyia-pyaa.
Kepao nyepala pelesa mendenya setapala nyoo ipao wanaku doko maiya-pyaa. Wanaku dokome nyoo baanya endangi maiya-pyaa.
Dokopa Jonenya disaipele dupame doko sepala baa nyoo pao malu piami-pyaa.
Kote mendepa aposele dupa Jisasa kateamo dokonya ipao kambu pyatala nyakamame opale piami dupa pitakapi pii mana lamaiyamipi dupa dopa pipuma lao baa lamaiyami-pyaa.
Dokopa endakali longo dupa pata ipata piaminopa Jisasapi baanya disaipele dupapi nee napenge gii nasia-pyaa. Dopa piamosa baame dokaita lamaiyoo, “Naima iki endakali napalenge yuu mendakaita kuki koto nyemana mona ipupa,” lea-pyaa.
Dopa leamopa dokaita sipi mendenya pao pyakalyetala nyakama iki endakali napalenge yuu mendakaita peami-pyaa.
Peaminopa endakali longo dupame dutupa lamo lao kandatala yuu taono dupa pitakanya tange endakali dupame mee kaitini alo pyatala nyakama wambao pao kateami-pyaa.
Jisasame netesa pao pyakamatala endakali kambu andake mende kateamino kandea-pyaa. Dokaita sipisipi setao katenge akali mende nakatenge dopale joo kateamino kandatala kondome kumapala baame opale longonya lao mana lamaiya-pyaa.
Indupa niki lenge landa pyalanya piamopa baanya disaipele dupame baa kateasa ipupala lao pituu, “Yuu dakenya endakali napalengema lamo. Dee indupa yuu kualanya pilyamoaka.
Dopa pilyamona embame dokaita ee silyamo dupanyapi yuu taono yakane soo pelyamo dupanyapi nee akipi tange sambao nama pena laa,” leami-pyaa.
Dopaka doko, baame yanu pyao dokaita lamaiyoo, “Nyakamameaka dokaita nee maiyepa,” lea-pyaa. Dokaitame baa lamaiyoo, “Naimame pupala muni kina andate lapoma dupame betesa sambapala endakali datupa nena lao maimape?” leami-pyaa.
Dopa leaminopa baame dokaita lamaiyoo, “Betesa akipate silyape lao kanja pupa,” lea-pyaa. Dokaitame kandatala baa lamaiyoo, “Betesa yuungi wapaka lapoma pyoo silyamona,” leami-pyaa.
Baame disaipele dupa lamaiyoo, “Tanu dupanya endakali dupa pitaka wakale wakale lao kambu pyao petena laapa,” lea-pyaa.
Dokopa endakali dupa andate mendai lawapi kingi ita yuungi lawapi kambu pyao peteami-pyaa.
Dopa piaminopa baame betesa yuungi wapaka lapoma pyoo siamo dutupa nyepala kaiti-kisa kandalyetae katao yaka pilino lea-pyaa. Yaka pilino latala baame betesa dutupa konjepala baanya disaipele dupame mokosoo maina lao maiya-pyaa. Dopa petala baame wapaka lapoma dolapo endakali dupa pitakanya konjakamaiyaka-pyaa.
Dopa piamopa dokaita pitakame nao tiaka kayami-pyaa.
Dokopa disaipele dupame betesapi wapakapi konjepae kakana siamo dupa nyoo baseketa mandi kingi ita-kisa dee lapomanya mandyuu tumbasiami-pyaa.
Nee neamino akali dupa taosene yuungimi neami-pyaa.
Dokopa Jisasame baanya disaipele dupa sipi dokonya pyakalyina latala endaki pete ongonya yangitena Betesaita yuu ongonya wambao pao katena latala baame endakali dupa pena lea-pyaa.
Baame endakali dupa pena lao lasa latala baa loma salanya yuu manda mendenya pea-pyaa.
Pupala Jisasa baa iki katea-pyaa. Yuu kuala epeamopa sipi doko endaki pete kaina dokonya pea-pyaa.
Dokopa poo andake mende paanya peamino dokaita-kaita lao epeamosa dokaitame lekeleke tao endaki tandyuu peamino Jisasame kandea-pyaa. Kandatala yuu yongalanya pee payamopa baa endaki pete ketae dokonya moko katao ipupala dokaita nyoo maita pyalanya pia-pyaa.
Baa endaki pete ketae dokonya moko katao payamo kandatala dupame timango mende lamo lao masetala ae leami-pyaa.
Dokaita pitakame baa kandatala pakame kumiami-pyaa. Dokopa yapa Jisasame dokaita lamaiyoo, “Namba kalyona, nyakama paka nakaenya, mona palyepa!” lea-pyaa.
Dopa latala dokaita sipinya peteamino dokonya pyakalyiamopa poo leamo doko yatu lea-pyaa. Dopa piamopa dokaitame etete mona andeami-pyaa.
Dupame betesa neamino tenge doko masala nayao mona pyakilyia-pyaa.
Dokopa dupa endaki pete dokonya yangi-kaita pupala Genesatete yuu ongonya sipi doko minao seteami-pyaa.
Dupame sipi doko yakinatala epeaminopa endakali dupame pupae Jisasa epelyamo lao kandeami-pyaa.
Baa lamo lao kandatala endakali dupame yuu doo siamo dupa pitakanya alo pyao pupala endakali yaina pyapae dupa lapa tokonya setapala soo epeami-pyaa. Baa dosa kalyamo leamili pyoo soo ipata piami-pyaa.
Baa yuu taono andakepi yakanepi mee yuupi dupanya peamoli pyoo endakali dupame endakali yaina pyapae dupa lapa tokonya setapala soo ipupala kamapi dupanya setapa piami-pyaa. Dopa petala baanya yonge pee ketae pingi londe dokonya puna dosa iki watandenalena lao kyoto joo leami-pyaa. Baanya yonge peenya watandeamino endakali dupa pitakanya yaina dupa mee jeta piami-pyaa.
Akali Patasipi mana setapae masingi akali mendapuapi Jetusaleme katao epeamino dupame Jisasa kateamo dokonya kambu piami-pyaa.
Dopa petala baanya disaipele dupanya mendapuame kingi kaimala pipaeme mee nee neamino kandeami-pyaa. Dopa piamino dokome disaipele dupame kingi kaimbu pyala nayao mee nee nelyamino lao panea-pyaa.
Doko, Patasipi dee Juta endakali dupa pitakapimi nyakamanya yumbangenya mana dupa watao nee nalanya kingi kaimbupyaokondape petala nee nengema-pyaa.
Dupame kamapisa pao ipupala kaimbu pyala naelyamino doko mee nee nala naengema-pyaa. Dee dupame yumbangenya mana longo mendapua nyiamino dupa watao minao kapo pengepi, endaki pengepi, disa kapaeme wasepaepi dupa kaimbu pingima-pyaa.
Patasi dupapi mana setapae masingi akali dupapimi Jisasa pisoo, “Embanya disaipele dupa kingi kaimbu pyala nayao mee nee nelyamino doko, mana wambatae naimanya yumbangeme seteamino dupa dupame aipuma watao minala naelyamipi?” leami-pyaa.
Dopa leaminopa baame dokaita lamaiyoo, “Wamba potopesa Aisayame nyakama minakasingima akali dupa makande pyokondape pyoo dapa lea pyaa: ‘Endakali tata dakeme kambumi namba lalyingimaka doko, nyakamanya moname namba-pipa kopala naengema.
Dupame endakalinya mana setapae dupa mana lao pituu, “Dake Gotenya mana setapaena,” lengema. Dopa latala dupame namba mee ambe tama pingimana,’ lapae silyamo.
Nyakamame Gotenya mana setapae dupa nepatala endakalinya mana dupa watao minao kalyaminona,” Jisasame lea-pyaa.
Dee baame dokaita lamaiyoo, “Nyakamame nyakama tangenya mana dupa watao minamana latala Gotenya mana setapae dupa waa katao angoelyamino.
Moseseme lao pituu, ‘Embanya endangi takangepa dolapo andanda semaiyoo katape.’ Dee, ‘Endakali mendeme baanya endangi tamopi takange tamopi mende kandao pii koo latamo doko baa kumina lao pyao kumasepengena,’ lea-pyaa.
Dopaka doko, endakali mendeme baanya endangi takangepi mende kandao, ‘Wamba nambame emba nisoo oapi dioliaka doko, indupa nambame Gote maitapuna,’ latamopa nyakamame baanya endangi takangepi mende nisala naena lao daa lengema.
<range>
Nyakamame nyakamanya mana wambatae dupa watao mana lapimino dokome Gotenya pii doko mee injisingima. Dee nyakamame mana opale longo minilyaminoakana,” Jisasame lea-pyaa.
Dokopa Jisasame endakali kambu piamino dupa baa kateamo dokonya dee epena latala lamaiyoo, “Nyakama pitakame pii nambame lelyo dake sepala masokondape pyepape!
Opale kamanda silya mende endakali mende-kisa landa pilya dokome kapa pao baa minao koyasala naenge. Endakali mende-kisa opale koko palelya mende kamanda epelya dokome baa minao koyasingi.
[Nyakama kalekaita singi tamo kandao doko, pii doko salapapena!” Jisasame lea-pyaa.]
Jisasame endakali kambu doko yakinatala andaka kolandeamo dokopa baanya disaipele dupame pii kongali leamo dokonya baa tipa piami-pyaa.
Dopa piaminopa baame dokaita lamaiyoo, “Nyakamame apata masala naengemakape? Opale kamanda singi doko pitaka endakali mende-kisa landa pyatala endakali doko kapa pao koyasala naenge doko nyakamame masala naelyamipi?
Doko, mona koko landa pyala naenya, inginya landa pyatala ii anda dokonya pengena,” lea-pyaa. (Dopa leamo dokome nee tata dutupa pitaka auu pisoo lea-pyaa.)
Dopa latala dee baame lao pituu, “Opale endakali koko paliuu kamanda epenge dokome endakali doko koyasingi.
Endakali dupanya monanya paliuu masingi koo datupa kamanda epenge: endakalipi nyele-nyele paengepi, pake nengepi, endakali pyao kumasingipi, kepo kolengepi, oapi nyipu laka lao masingipi, koo pingipi, minakasingipi, luiyawaka paengepi, opale lengeme kandatala putiti kaengepi, lamba lengepi, alyasale joo kalyo lao masingipi, kyakaenge mana miningipi koo dutupa pitaka monanya paliuu kamanda ipupala endakali dupa koyasingina,” Jisasame lea-pyaa.
<range>
<range>
Dopa latala baame yuu doko yakinatala yuu taono Taya dokonya yuu siamo dupanya pea-pyaa. Pupala baa anda mendenya kolandatala endakali mendeme baa nakandamili lao masia-pyaa. Dopa lao masiamoaka doko, baa kapa pao yalo pipenge nanjia-pyaa.
Dokopa enda mendeme Jisasa dokonya pelyamo leamino sepala yapa anda dokonya kolandatala baanya moko siamo dosa tombauli sia-pyaa. Enda dokonya wanenge doko-kisa enjele koo mende palenge-pyaa.
Enda doko Gitiki pii lenge Pinisia enda Sitia tange mende-pyaa. Enda dokome baanya wanenge-kisa enjele koo palenge doko Jisasame watao pyakamaina lea-pyaa.
Dopa leamopa Jisasame enda doko lamaiyoo, “Naimame wanenya nee dupa nyepala pyale lao yana dupa maitamanopa auu napitana wambao wane dupa nee nao tiaka kayatena kaya,” lea-pyaa.
Enda dokome yanu pyao baa lamaiyoo, “Akali Andake, embame kini leeno. Dopaka doko, wane dupame nee nao katai pyao nepelyamino dupa yana toko pundipundi kalyami dupame nyoo nengemakana,” lea-pyaa.
Dokopa Jisasame enda doko lamaiyoo, “Embame dopa lao pii leeno ongonya enjele koo dokome embanya wanenge doko yakinatala patelyamona emba andaka puu,” lea-pyaa.
Enda dokome andaka pupala baanya wanenge doko tokonya paliuu siamo kandea-pyaa. Enjele koo dokome wanaku doko yakinatala patea-pyaa.
Dee baa yuu taono Taya dokonya yuu siamo dupa yakinatala Saitonepa Dekapolisapa yuu dolaponya-kaita pao endaki Galili pete dokonya pilyia-pyaa.
Dokopa endakali mendapuame akali kembau mumaa mende baa kateamo dokonya laminao ipupala baame kingimi minina leami-pyaa.
Dopa piaminopa Jisasame endakali kambu doko yakinatala akali doko iki laminao umbisale pupala baanya kingi kondenge dolapo akali dokonya kale kaita pyandakamaiya-pyaa. Dopa petala sopokali tasoo nepatala kekenya watandakamaiya-pyaa.
Dopa petala kaiti-kisa kandalyetae katao mona ŋee latala, “Epata,” lea-pyaa. Epata doko kapilyoo lumba lea-pyaa.
Dopa leamopa akali dokonya kalekaita dolapo lumbapa keke doko lee mendai tolata piamopa baame pii tolao lea-pyaa.
Dopa piamo doko endakali dupame endakali mendaipi mende lamaiya naena lao baame kyoto joo daa lea-pyaa. Dopa leamoaka doko, dupame lamaima-lamaima pyoo lamaiyoo tayami-pyaa.
Endakali dupame walu lao mona andapala lao pituu, “Baame dupa pitaka auu pyoo pilyamo. Kale kembau dupame pii sina latala dee mumaa dupame pii lena lelyamona,” leami-pyaa.
Gii dokopa endakali kambu andake mende deaka ipao kateaminopa dupanya nee natami nasia-pyaa. Dokopa Jisasame baanya disaipele dupa epena latala dapa lamaiya-pyaa:
“Endakali dakaita namba-pipa yuu gii tepoma katapumano doko, indupa dupa nee natami nasilyamo dokonya dupa kondome kumilyo.
Dupa nee nanao nambame mee nyakamanya andaka pena latopa yangi dupa tependa tangena lawambe latala kaitinisa lombapae setamina,” lea-pyaa.
Disaipele dupame baa lamaiyoo, “Endakali napalenge yuu dakenya naimame nee anjatae kapa pao nyepala endakali dakaita tiaka nao nena lao maitamape?” leami-pyaa.
Baame dokaita pisoo, “Nyakamanya betesa akipate silyape?” lea-pyaa. Dupame, “Kalange silyamona,” leami-pyaa.
Dopa leaminopa baame endakali kambu doko isa petena lea-pyaa. Dopa latala betesa kalange dutupa nyepala Gote lao yaka pilino latala konjia-pyaa. Konjepala baanya disaipele dupame mokosoo maina lao maiya-pyaa. Maiyamopa baanya disaipele dupame endakali kambu peteamino dupanya mokosoo maiyami-pyaa.
Dupanya wapaka yakane kuki mendatupa apata siaka-pyaa. Baame dutupa Gote lao yaka pilino latala dutupa apata mokosoo maina lea-pyaa.
Endakali dokaitame nao tiaka kayateaminopa konjepae kakana siamo dupa baseketa mandi kalangenya mandyuu tumbasiami-pyaa.
Endakali dupa taosene kitomende jowapi mende-pyaa. Dupa nee napeaminopa baame pena lea-pyaa.
Dopa latala baanya disaipele dupa-pipa sipi mendenya pyakalyetala yuu taono Dalamanutatena peami-pyaa.
Dokopa Patasi dupame ipupala Jisasa pii yanda pimaiyami-pyaa. Dupame baa minao makande pyoo baame kaitinya-tae kongali mende pina leami-pyaa.
Dopa leaminopa Jisasame etete mona ŋee latala, “Aipuma endakali indupa palelyamino dupame kongali mende pii lelyamipi? Nambame nyakama kiningi langilyona, endakali indupa palelyamino dupa kongali mende laitaka napitowana,” lea-pyaa.
Dopa latala baame dokaita yakinatala sipi dokonya dee pyakalyetala endaki pete dokonya yangitena pea-pyaa.
Dokopa disaipele dupame betesa namandyuu kame setala peami-pyaa. Sipi peteamino dokonya betesa mende nasiamopa mendai iki sia-pyaa.
Jisasame dokaita kyoto joo lamaiyoo, “Kandeleno! Patasi dupapi dee Etote mauwapinya iisa dupame nyakama koyasetamina wandyuu kalyepape!” lea-pyaa.
Dopa leamopa dupame betesa nasiamo tenge dokonya nyakamalapo leami-pyaa.
Dopa leamino doko Jisasame kandatala dokaita lamaiyoo, “Nyakamame aipuma betesa nasilyamo lao mende lamai lamai pilyamipi? Nyakama mona napalengepe? Nyakamame masala naelyamipi? Nyakama mona pyakilyetae kalyape?
Nyakama lenge tenge dokome nakandelyamipi? Nyakama kale katenge dokome nasilyamipi? Nyakamame kame setelyamipi?
Nambame betesa yuungi nyepala akali taosene yuungimi nena lao konjakamaiyo ongonya konjepae kakana siamo dupa nyakamame baseketa mandi akipatenya mandyuu tumbasiamipi?” Jisasame lea-pyaa. Dupame baa lamaiyoo, “Kingi ita mende-kisa dee lapomanyana,” leami-pyaa.
Jisasame dokaita lamaiyoo, “Nambame betesa kalange nyepala endakali taosene kitomendeme nena lao konjakamaiyo dokonya konjepae kakana siamo dupa nyakamame baseketa mandi akipatenya mandyuu tumbasiamipi?” lea-pyaa. Dopa leamopa dokaitame, “Mandi kalangenyana,” leami-pyaa.
Dopa leaminopa baame dokaita lamaiyoo, “Nyakama masetala naelyamiakape?” lea-pyaa.
Dokopa dupa Betesaita yuu dokonya epeami-pyaa. Epeaminopa endakali dupame akali lenge monda mende baa kateamo ongonya laminao ipupala baame watandena leami-pyaa.
Jisasame akali lenge monda doko kii nyepala yuu taono yakane doko yakinatala kii minao mendasale pea-pyaa. Pupala baame akali dokonya lenge dolaponya sopokali tasinya pisetala, baanya kingi dolapome baa minia-pyaa. Dopa petala, “Embame opale mende kandelepe?” lao baa pisia-pyaa.
Dopa leamopa baa lenge talyetala, “Nambame endakali dupa kandelyo. Dupa ita mendapua kaita paele pipiminopa kandelyona,” lea-pyaa.
Dokopa Jisasame akali dokonya lenge dolapo deaka kingimi minia-pyaa. Dopa piamopa akali dokome kandokondape pyoo kandea-pyaa. Baanya lenge dee auu pyoo tapala baame dupa pitaka auu pyoo kandea-pyaa.
Dopa piamopa Jisasame akali doko andaka pena latala lao pituu, “Emba yuu taono yakane dokonya napupi,” lea-pyaa.
Jisasapi baanya disaipele dupapi Sisatia Pilipae yuu dokonya yuu taono yakane dupanya peami-pyaa. Pao pituu Jisasame baanya disaipele dupa pisoo, “Endakali dupame namba kandao apina lengemape?” lea-pyaa.
Dopa leamopa dupame yanu pyao, “Yangimi emba kandao Jone Kaimbu Pingi dokona lengema. Yangimi Ilainjana lengema. Yangimi potopesa dupanya mendena lengemana,” leami-pyaa.
Dopa leaminopa Jisasame dokaita pisoo, “Dopaka doko, nyakamame namba kandao apina lengemape?” lea-pyaa. Dopa leamopa Pitame yanu pyao, “Emba Kataisa dokona,” lea-pyaa.
Dopa leamopa Jisasame dokaita kyoto joo lamaiyoo, “Nyakamame namba dokona lao endakali mendaipi mende lamaiya nayalapapena,” lea-pyaa.
Jisasame baanya disaipele dupa panao lamaiyoo, “Endakalinya Ikiningi dokome tanda longo lao napenge. Isingi akalipi, pitisa mupapi, mana setapae masingi akalipi dupame baa daa latala pyao kumasetami. Dopa petataminopa koto teponya baa dee sakatatana,” lea-pyaa.
Jisasame pii dutupa panao lea-pyaa. Dopa leamopa Pitame baa laminao umbisale pupala pyalanya lea-pyaa.
Dopa leamoaka doko, baame kapilyetala baanya disaipele dupa kandatala Pita pyalanya lao, “Satane, emba nao puu! Embame Gotenya masingi doko masala naenya endakalinya masingi doko masilinona,” lea-pyaa.
Dopa latala baame endakali kambu dokopi baanya disaipele dupapi epena lea-pyaa. Epena latala dokaita lamaiyoo, “Endakali mendeme namba watao payatoo lao masetamo kandao doko, baame baa tange kame setala baanya ita poko doko nyoo soo namba watao paena.
Endakali mendeme baa tange isoo auu pyoo katapu laka lao masetamo kandao doko, baa alu pita. Dopaka doko, endakali mendeme nambapa Wai Pii Epe dokopa lao masetala baa tange kame setamo kandao doko, baa auu pyoo katata.
Doko, endakali mendeme yuunya oapi dupa pitaka nyoo setao katapala baa koyatamo kandao doko, oapi dupa pitakame aipa petala baa nisetape?
Dee aki mendeme baa tange kapa pao kii tamao nyepengepe?
Endakali kepo kolenge koo pingi palelyamino dupanya mendeme nambapi nambanya piipi dupanya elya kayatamo kandao doko, Endakalinya Ikiningi doko Takangenya tii pipae dokonya tambetambe enjele etete epe dupa-pipa tole ipatamo dokopa baame apata endakali doko kandao elya kayatana,” Jisasame lea-pyaa.
Dopa latala baame dee dokaita lamaiyoo, “Nambame nyakama kiningi langilyona, endakali ae kalyamino datupanya mendapua kumapala nayataminopa Goteme pupu lapae dokome panao isala ipatamo kandatamina,” lea-pyaa.
Koto tokange pateamopa Jisasame Pitapi, Jemesapi, Jonepi dutupa laminao yuu manda ketae mendenya pupala nyakama iki kateami-pyaa. Kateaminopa dutupanya enombasa Jisasa baa waka jia-pyaa.
Baanya yonge pee dupa etete kyoo lao lenge lipilipi pia-pyaa. Isa yuu angenya yonge pee akipi kaimbu pingi endakali mendeme baanya yonge pee kyoo leamo dopale joo kaimbu pyao kyoo lasala naengema.
Dokopa akali Ilainjapa Mosesepa ipupala Jisasa-pipa awapa pii lao kateaminopa dutupame kandeami-pyaa.
Kandatala Pitame Jisasa lamaiyoo, “Mana Lenge Akali, naima angenya katapumanopa auu pilyamona, naimame aiyaa anda tepoma pimana. Mende embanya, mende Mosesenya, mende Ilainjanyana,” lea-pyaa.
Doko, nyakama paka kayamino dokomena, Pitame pii leamo doko aipa lelyope lao masala nayao lea-pyaa.
Dopa leamopa kopa mendeme ipupala dokaita sanga pia-pyaa. Kopa dokonya-kaita pii mende lao epea dokome, “Doo kalyamo doko nambanya Ikiningi etete mona setenge dokona, nyakamame baanya pii doko sakamaiyepape!” lea-pyaa.
Dokopa dupame pupae kandayoko lao kandeaminopa endakali mendaipi mende nakandao Jisasa iki nyakama-pipa awapa kateamo kandeami-pyaa.
Dokaita yuu manda dokonya katao lanao ipao pituu Jisasame kyoto joo dutupa lamaiyoo, “Nyakamame kanjimino doko endakali mende lamaiya nayalapape. Dopaka doko, Endakalinya Ikiningi doko malunya sakatatamopa endakali dupa lamaipenge jetana,” lea-pyaa.
Baame pii leamo doko dupame watao minatala nyakamalapo mende pisa pisa pyoo, “Malunya dee sakatenge doko aki laape?” leami-pyaa.
Dopa petala dupame baa pisoo, “Mana setapae masingi akali dupame aipuma, ‘Ilainja wambao ipupengena,’ lengemape?” leami-pyaa.
Baame yanu pyao dokaita lamaiyoo, “Dupa pitaka dee katengeli pina lao tolasalanya Ilainja doko wambao ipupenge. Dopaka doko, pii pepa pyapae singi dokonya, ‘Endakalinya Ikiningi doko tanda longo lao natana, dee angi mende daana latala koo jinya nepatamina,’ lapae silyamo doko aipa lao silya kanjemape?
Dopaka doko, nambame nyakama langilyona, Ilainja doko ipatea. Ipateamopa endakali dupame baa kandao pii pepa pyapae silyamoli pyoo baa-kisa pyuani kayamino dupa pitaka piamina,” Jisasame lea-pyaa.
Dutupa disaipele yangi dokaita kateamisa pilyiaminopa endakali kambu andake mendeme disaipele dokaita katao kakopeaminopa, mana setapae masingi akali mendapua-pipa pii yanda pyoo kateamino kandeami-pyaa.
Endakali kambu piamino dupa pitakame Jisasa epeamo kanju petala mona andao walu leami-pyaa. Dopa petala dupame alo pyao baa tengesa ipupala yaka epene lamo leami-pyaa.
Dokopa baame pii lao pituu, “Nyakama aipuma pii yanda pilyamipi?” lea-pyaa.
Endakali kambu kateamino dupanya mendeme yanu pyao, “Mana Lenge Akali, enjele koo mendeme nambanya wane doko mumaa injisingi dokonya baa emba katapisa laminao epo.
Enjele koo dokome baa minao lungu pilyamoli pyoo lombapae singi. Dopa pilyamopa wane doko nengekaita kambuapupuaka mandyuu, nenge kitakato lao, kingi mokopi tinokao tuii lenge. Nambame embanya disaipele dupame enjele koo watao pyakamaina laloaka doko, dupame kapa pao watao pyala nayalaminona,” lea-pyaa.
Dopa leamopa Jisasame lao pituu, “Kanau! Masoo minala naengema endakali nyakama! Oo koto koto ongo namba nyakama-pipaka tole katatama laape? Nyakamame nambaka nenge nyoo katatami laape? Nyakamame baa laminao namba kalyo asa ipupa,” lea-pyaa.
Dupame wane doko laminao baa kateasa epeami-pyaa. Dopa piaminopa enjele koo dokome Jisasa kanju katao wane doko minao walu lasiamopa nengekaita kambuapupuaka mandyuu alemale lao lombapae sia-pyaa.
Jisasame takange doko tipa pyoo, “Gii andukupa wane dake tee pyao dopa piape?” lea-pyaa. Baame yanu pyao, “Koosa tee pyao pia.
Paa longosa enjele koo dokome baa soo itatenya yangata endakinya soo pyandata pyoo kumasalanya pingina, embame opale mende kapa pao piti tamo kandao doko, naima kondo kayao nisepe,” lea-pyaa.
Jisasame baa lamaiyoo, “‘Embame opale mende kapa pao piti tamo kandao doko,’ leeno doko masoo miningi endakali dokome dupa pitaka kapa pao pingina,” lea-pyaa.
Dopa leamopa wane dokonya takange dokome ae latala, “Nambame masoo minilyoaka doko, kuki masoo minilyo dokonya embame nisepe,” lea-pyaa.
Dopa leamopa endakali kambu dupame yapa ipao Jisasa baa katao kakopeamino kandatala baame enjele koo doko pyalanya lao, “Emba enjele koo mumaa kembau dokome wane dake yakinatala puu lelyona, emba baa-kisa dee naipupi,” lea-pyaa.
Dopa leamopa enjele koo dokome puu lao ae latala, wane doko minao etete walu lasetala baa yakinatala pea-pyaa. Peamopa wane doko kumapae joo sia-pyaa. Dopa piamosa endakali longome, “Baa kumatelyamona,” leami-pyaa.
Dopaka doko, Jisasame wane dokonya kinginya minatala minalyiamopa wane doko sakatao toya katea-pyaa.
Jisasa andaka kolandeamopa baanya disaipele dupa baa-pipa iki katao baa pisoo, “Aipuma naimame enjele koo doko kapa pao watao pyala nayalamape?” leami-pyaa.
Dopa leaminopa baame dokaita lamaiyoo, “Enjele koo tata dopale doko loma singisa iki kapa pao yakinatala pengena,” lea-pyaa.
Jisasapi baanya disaipele dupapimi yuu doko yakinatala Galili yuu dokonya-kaita peami-pyaa. Pao pituu endakali mendeme nakandapya laka lao Jisasame masia-pyaa.
Doko, baame baanya disaipele dupa mana lamaiyoo pea-pyaa. Baame dokaita lamaiyoo, “Akali mendeme Endakalinya Ikiningi doko enge nyepala endakali dupa laitaka pilyamona, dupame baa pyao kumasetami. Dopa pitaminoaka doko, koto teponya dee malunya sakatatana,” lea-pyaa.
Dopaka doko, pii leamo doko disaipele dupame masala nayapala baa pisalanya paka kayami-pyaa.
Dokaita Kapaneame yuu dokonya epeami-pyaa. Ipao andaka kolandatala baame dutupa pisoo, “Nyakamame kaitinisa aki mendenya laloo pyoo lao ipamipi?” lea-pyaa.
Dopa leamopa dupa ema napiami-pyaa. Doko, kaitinisa ipao pituu nyakamanya api alyasale joo kalyape lao laloo pyoo epeamino dokonya ema napiami-pyaa.
Dokopa baa isa pitipala baanya disaipele kingi ita mende-kisa dee lapoma dutupa epena latala lamaiyoo, “Enomba nyoo katapuli lao masetamo endakali dokome baa etete maita-kaita katapala endakali dupa pitakanya kalai akali joo katapengena,” lea-pyaa.
Dopa latala baame wane koo mende lanyepala dokaitanya kaina dokonya katasia-pyaa. Dopa petala baame wane doko kopinyetala dokaita lamaiyoo, “Endakali mendeme namba lao masetala wane koo dapale mende lanyilyamo dokome namba lanyingiaka. Namba lanyilyamo dokome namba lanyala naenge. Daa, namba puu leamo doko lanyingina,” lea-pyaa.
<range>
Joneme baa lamaiyoo, “Mana Lenge Akali, akali mendeme embanya kenge doko lao enjele koo dupa watao pyapumopa naimame kandatala baa naima watao napaenge dokonyana baanya kalai doko kaena lao daa lapumana,” lea-pyaa.
Dopaka doko, Jisasame baa lamaiyoo, “Nyakamame baanya kalai doko kaena lao daa nalalapape! Doko, endakali mendeme nambanya kenge doko lao kalai pupu lapae mende pilyamo dokome kapa pao namba kandao yapa pii koo laa naenge.
Endakali mendeme naima yandapipi nanjoo kalyamo doko naima tata joo katenge.
Nambame nyakama kiningi langilyona, nyakama Kataisanya joo katataminosa endakali mendeme nyakama endaki penge mendenya nalapale lao ditamo endakali dokonya yole doko eteteaka kapa pao alu napita.
“Endakali mendeme namba lao masoo miningi wane koo datupanya mendeme koo pina lao mapisetamo doko, baa etete koyata. Baame dopa pitame lao kana etete andake mende mangenya anjetala solowata pete andake dokonya soo pyandamili kandao doko, baa kuki yaka jipyali.
Embanya kingi mendeme emba koo pyaale lao mapisia kandeno doko, kepanya nepape. Emba kingi tanoma kateta lete etete katenge dokonya pateno doko, auu pyoo katate. Emba kingi lapota kateta itate konjala naenge yuu koo ongonya pateno doko, auu pyoo nakatate.
[Yuu koo ongonya endakali dupa-kisa nene anda pilyamo dupa pyoo yapa etala naenge. Itate doko tao yapa konjala naengeaka.]
Dee embanya moko mendeme emba koo pyaale lao mapisia kandeno doko, kepanya nepape. Emba moko tanoma kateta lete etete katenge ongonya pateno doko, auu pyoo katate. Emba moko lapota kateta yuu koo dokonya soo pyandatamo doko, auu pyoo nakatate.
[Yuu koo ongonya endakali dupa-kisa nene anda pilyamo dupa pyoo yapa etala naenge. Itate doko tao yapa konjala naengeaka.]
Embanya lenge dokome emba koo pyaale lao mapisia kandeno doko, lukunya nepape. Emba lenge mendai iki tao Goteme isingi dokonya pateno doko, auu pyoo katate. Emba lenge lapota tapeta yuu koo dokonya soo pyandatamo doko, auu pyoo nakatate.
[Yuu koo ongonya endakali dupa-kisa nene anda pilyamo dupa pyoo yapa etala naenge. Itate doko tao yapa konjala naengeaka.]
“Aipi neenya katenge dokaita joo itate doko endakali dupa pitaka-kisa ipata.
Aipi doko epeaka doko, tende napitamopa nyakamame dee aipa petala tenda pisepengepa? Nyakama aipi katatae joo mona setaloo pyoo kalyepape,” Jisasame lea-pyaa.
Jisasame Kapaneame yuu doko yakinatala Jutia yuu dokonyapi dee endaki Jotane yangitenapi pea-pyaa. Dokopa endakali kambu mendeme deaka ipao baa kateamo dokonya kambu piami-pyaa. Dopa piaminopa baame pingiliaka pyoo endakali dupa deaka mana lamaiya-pyaa.
Dopa piamopa Patasi mendapuame ipupala baa minao makande pyoo lao pituu, “Akali mendeme baanya enda doko pena lao watao pyatamopa naimanya mana setapae dupanya kapa patape napatape?” leami-pyaa.
Dopa leaminopa baame yanu pyao dokaita lamaiyoo, “Wamba Moseseme nyakamame aipa pyepape lea-pyaape?” lea-pyaa.
Dupame lao pituu, “Akali mendeme baanya enda doko watao pyao pituu watao pilyona lao pepa mende pyapala watao pyatamo doko Moseseme kapana lea-pyaana,” leami-pyaa.
Jisasame dokaita lamaiyoo, “Nyakamame tuu-tuu piaminosa mana doko nyakamanya pepa pyanya setekea-pyaa.
Dopaka doko, Goteme tee pyao yuupi kaitipi wasiamo dokopa endapi akalipi lao wasia-pyaa.
Tenge dokonya akalimi baanya endangi takangepa yakinatala, baanya etanengepa kopatambi.
Dopa pitamopa dolapo yonge mendai joo pititambi. Dolapo lapoma joo napetenya, yonge mendai joo pititambi.
Dopana, Goteme nyoo pyasetae doko endakalimi wakale pyoloo napipengena,” Jisasame lea-pyaa.
Dopa lateamopa baanya disaipele dupame pii leamo dokonya deaka andaka Jisasa pisiami-pyaa.
Dokopa baame dokaita lamaiyoo, “Akali mendeme baanya etanenge doko watao pyapala enda waka mende lanyetamo dokome enda wambatae doko lyaa minata.
Dee enda mendeme baanya akalingi doko yakinatala akali waka patamo kandao doko, kepo kolawaka nyetana,” lea-pyaa.
Jisasa kateamo dokonya endakali mendapuame wane wanakupi koo dupa baame watandena lao laminao epeami-pyaa. Dopaka doko, disaipele dupame dokaita pyalanya leami-pyaa.
Dokopa Jisasame kandatala imbu kayapala dokaita lamaiyoo, “Wane wanakupi koo dupa epekena kaita lyokala nayakalapa! Doko, Goteme wane wanakupi dapale joo kalyamino endakali dupa isoo kalyamo.
Nambame nyakama kiningi langilyona, wane wanakupi koo dupame nyakama Goteme isina lao katengemali pyoo endakali mende nakatatamo kandao doko, baa kapa pao Goteme isina lao nakatatana,” lea-pyaa.
Dopa latala baame wane wanakupi koo dupa kopinyetala kingimi auu pisia-pyaa.
Dopa petala baa paanya kaitini nyiamopa akali mendeme alo pyao ipao baa kandao luma lakapala baa pisoo, “Mana Lenge Akali Epe, namba lete etete katatopa lao aipa pyuape?” lea-pyaa.
Jisasame baa lamaiyoo, “Aipuma embame namba kandao epena leepe? Endakali mendaipi mende epe daa. Gote baa iki epe.
Mana setapae dupanya, ‘Embame endakali pyao kumasala nayape. Embame kepo kolala nayape. Embame pake nala nayape. Embame endakali mende minakasalanya sambo laa nayape. Embame endakali mendenya opale mende sambo lao pyalya lao nyakamaiya nayape. Embanya endangi takangepa dolapo andanda semaiyoo katapena,’ lapae silyamo dutupa embame masilinona,” lea-pyaa.
Akali dokome baa lamaiyoo, “Mana Lenge Akali, wamba namba wane kolesa pituu mana setapae dutupa pitaka watao minio doko minawaka kalyona,” lea-pyaa.
Dopa leamopa Jisasame akali doko kandokondape petala auu kaya-pyaa. Dopa petala baa lamaiyoo, “Emba mendai iki mende daa jilyamona, emba pupala embanya oapi dupame muni nyepala endakali tipya dupa maipi. Dopa pitinopa embanya epe dupa kaitinya sakatana, embame namba watao ipupi,” lea-pyaa.
Dopa leamopa baanya oapi etete longo singi dokonyana, mona etete kenda kayapala lengelyaapi kumao kayapala pea-pyaa.
Dopa piamopa Jisasame kandayoko lao baanya disaipele dupa kandatala lamaiyoo, “Kamongo dupa Goteme isina lao kalyanya etete lekeleke tatamina,” lea-pyaa.
Dopa leamo doko baanya disaipele dupame sepala mona andeami-pyaa. Dokopa Jisasame deaka dokaita lamaiyoo, “Wane paluma, endakali dupa Goteme isina lao kalyanya eteteaka lekeleke tengema.
Mena kamele mendeme kepo tii mendenya kolandalanya lekeleke tapyaliaka doko, kamongo mendeme Goteme isina lao kalyanya etete lekeleke tapyalina,” lea-pyaa.
Dokopa disaipele dupame pii dutupa soo etete walu latala, nyakamalapo mende lamai lamai pyoo, “Dopa tamo kandao doko, api kapa pao pyoo nyepae katatape?” leami-pyaa.
Dopa leaminopa Jisasame dokaita kandatae soo yanu pyao, “Endakalimi kapa daaka doko Gote kapa. Goteme dupa pitaka kapa pao pingina,” lea-pyaa.
Pitame baa lamaiyoo, “Kandeleno, naimame dupa pitaka yakinatala emba watao payatelyamanona,” lea-pyaa.
Jisasame lao pituu, “Nambame nyakama kiningi langilyona, nambapa dee Wai Pii Epe dokopa lao masetala endakali dupame nyakamanya anda tamopi, kaiminingi tamopi, pimalenge tamopi, endangi tamopi, takange tamopi, wane tamopi, ee tamopi dupa yakineamino dupame indupa gii dakepa andapi, kaiminingipi, pimalengepi, endangipi, wanepi, eepi dupa andate mende lao nyoo kalyamino. Dee endakali mendapuame dupa watao pilyaminoaka. Dopa petala yuu enenge setamo dokonya lete etete katatami.
<range>
Dopaka doko, endakali enomba nyoo katenge longo dupa maita-kaita katatami. Maita-kaita katenge longo dupa enomba nyoo katatamina,” Jisasame dopa lea-pyaa.
Yuu mende Jisasapi baanya disaipele dupapi Jetusaleme pao pituu Jisasa baa wambea-pyaa. Dokopa disaipele dupame mona andeaminopa, dee endakali waka baa watao peamino dupa paka kayamiaka-pyaa. Dopa piaminopa baame akali kingi ita-kisa dee lapoma dutupa dee lanyepala baa-kisa pitamo dupa dokaita lamaiya-pyaa.
“Kandeleno! Naima indupa Jetusaleme pelyamano. Akali mendeme Endakalinya Ikiningi doko enge nyepala pitisa mupapi mana setapae masingi akalipi dupa laitaka pyaapomo. Dokopa dupame baa kosa lao pyao kumasemana latala endakali tata waka dupanya kingilyaka maitami.
Dopa pitaminopa dupame baa kandao lamba lao sopakalimi pyao konjame pyao petala angi pyao kumasetami. Dopa petataminopa koto tepo patatamopa dee sakatatana,” Jisasame lea-pyaa.
Akali Sepete ikiningi Jemesapa Jonepame ipupala Jisasa lamaiyoo, “Mana Lenge Akali, nalimbame emba-kisa mendita mende tee lambana embame latambanoliaka pyoo pipi laka lao masilyambanona,” leambi-pyaa.
Baame dolapo lamaiyoo, “Nambame nyilyambo aipa pipi laka lao masilyambipi?” lea-pyaa.
Dokopa dolapome baa lamaiyoo, “Emba embanya tii pipae dokonya ipatenopa nalimbanya mende embanya kingi tolae-kaita kalyepa mende koya-kaita kalyepa lapena,” leambi-pyaa.
Dopa leambinopa Jisasame dolapo lamaiyoo, “Nyilyambome lelyambino doko masokondape napilyambino. Nambame kapo penge nelyo dokonya nyilyambome kapa pao natambipi? Nambame kaimbu nyilyo dokonya nyilyambome kapa pao nyetambipi?” lea-pyaa.
Dolapome baa lamaiyoo, “Nalimba kapana,” leambi-pyaa. Jisasame dolapo lamaiyoo, “Kini, nambame kapo penge nelyo dokonya nyilyambome natambiaka.
Nambame kaimbu nyilyo dokonya nyilyambome nyetambiaka. Dopaka doko, nambanya kingi tolae-kaita katena lengepi koya-kaita katena lengepi doko nambanya kalai daa. Goteme katatamina lao yapao nyiamo endakali dupa katatamina,” lea-pyaa.
Dopa pilyambino lapae doko disaipele kingi ita dutupame sepala Jemesa Jonepa dolapo imbu kayami-pyaa.
Dopa piaminopa Jisasame dokaita epena latala lamaiyoo, “Endakali tata dupanya yuu isingi akali kenge singi kalyamino dupame nyakamanya endakali dupanya alyasale joo katengema doko nyakamame masilyamino. Dee dupanya akali andake dupame nyakamanya pii watao minakena lao kyoto jingima doko nyakamame masilyaminoaka.
Dopaka doko, nyakamame dopa napinya nyakamanya mende akali andake joo katapuli lao masetamo kandao doko, nyakamanya kalai akali joo katapenge.
Dee nyakamanya mende enomba nyoo katapuli lao masetamo dokome endakali pitakanya kendemane joo katapenge.
Doko, Endakalinya Ikiningi dokome baanya kalai pyekena lao naepenya, baame endakali dupa nisalanya epea. Baame endakali dupa kii tamao nyalanya baa tangeme kumala epeana,” lea-pyaa.
Dokopa dokaita yuu taono Jeteko dokonya epeami-pyaa. Jisasapi baanya disaipele dupapi, dee endakali kambu andake mendepimi Jeteko yuu doko yakinatala peaminopa, Timiasa ikiningi Batimiasa lenge akali lenge monda muni akipi tee lao petenge doko kaitinisa petea-pyaa.
Baame Nasatete tange Jisasa doko ipao kalyamo lapae sepala baame puu lao ae lao, “Dapiti Yumbange Jisasa, embame namba kondo kaya,” lea-pyaa.
Dopa leamopa endakali longo dupame baa pii kaena lao pyalanya leami-pyaa. Dopaka doko, baame etete puu lao ae lao, “Dapiti Yumbange, embame namba kondo kaya,” lea-pyaa.
Dopa leamopa Jisasa baa ipao katapala, “Baa epena laapa,” lea-pyaa. Dopa leamopa endakali dupame akali lenge monda doko epena latala lamaiyoo, “Baame emba ipu lelyamona mona yaepatala sakata!” leami-pyaa.
Dokopa baanya yonge pee ketae pingi doko lyokanya pyale latala pupae sakatao Jisasa kateamo dokonya pea-pyaa.
Dokopa Jisasame baa lamaiyoo, “Nambame embanya aipa pyakapili lao masilipi?” lea-pyaa. Akali lenge monda dokome baa lamaiyoo, “Mana Lenge Akali, namba lenge dee tapuli lao masilyona,” lea-pyaa.
Dopa leamopa Jisasame baa lamaiyoo, “Embame masoo minapino dokome embanya lenge dee auu pisilyamona, puu!” lea-pyaa. Dopa leamo dokopaka akali dokonya lenge auu pyoo talu pia-pyaa. Dopa peteamopa baame Jisasa peamo ongonya watao pea-pyaa.
Dupa Jetusaleme tengesale pao pituu, Olipimanda yuu dokonya taono Betepasipa Betanipa singi dolaponya peami-pyaa. Dopa petala Jisasame baanya disaipele dupanya lapoma wambao pena lea-pyaa.
Pena latala baame dolapo lamaiyoo, “Yuu taono yakane nyilyambonya enomba-kaita omo silyamo ongonya pupala mena dongi yakane wamba endakali mende napetea mende anjetae katatamopa pupae kanjambinona, doko liangao minao ipupape.
Endakali mendeme nyilyambo langyoo, ‘Aipuma dopa pilyambipi?’ lea kandeno doko, ‘Kamongo dokome kalai mende dongi dakeme pipenge jilyamona, petala dee yapa pealapomona,’ laapape,” lea-pyaa.
Dolapome pupala dongi yakane doko kaitini lemba dokonya anda kambu mendenya anjetae kateamo kandatala liangeambi-pyaa.
Dosa akali kateami mendapuame dolapo pisoo, “Mena dongi yakane doko aipa pyaanya liangekelyambipi?” leami-pyaa.
Dolapome Jisasame leamoli pyoo dokaita lamaiyambi-pyaa. Dokopa dokaitame yakana latala nyoo pena kayami-pyaa.
Akali dolapome mena dongi doko Jisasa kateamo dokonya minao ipupala nyalambonya yonge pee ketae pingi dupa dongi maita dokonya lyokanya setapeambinopa Jisasa baa dokonya ketae petea-pyaa.
Endakali longo dupame nyakamanya yonge pee ketae pingi dupa kaitini dokonya kuiyoo seteami-pyaa. Yangi dupame itai dupanya yoko dupa yandao kaitini dokonya kuiyoo seteami-pyaa.
Dee endakali dupa wambata maita pyata pyoo pao pituu puu lao dapa lao wee leami-pyaa. “Embame pyoo nyoo katape! Akali epelyamo dake auu pisetaena, Kamongo Goteme epena lapumopa epelyamo!
Wamba Dapitimi naimanya yumbange dupa isoo kateamoli pyoo, indupa Kataisame naima isoo kalyanya epelyamo doko Goteme auu pisetae! Etete Ketae Kaitinya Katenge, embame pyoo nyoo katapena,” leami-pyaa.
Dopa leaminopa Jisasame pao Jetusaleme ongonya pyakamatala losuu anda andake kame dokonya kolandatala dokonya siamo dupa pitaka kandayoko lao kateamopa niki lenge landa pyalanya pia-pyaa. Dokopa baanya akali kingi ita mende-kisa dee lapoma dutupa-pipa Betani yuu dokonya peami-pyaa.
Taita dopa pyoo Betani yuu ongonya katao epeaminopa Jisasa baa lopo kaya-pyaa.
Dopa petala piki ita mende yoko pyoo tependale kateamo kandatala dii lilyape lao kanja pea-pyaa. Pao kandeamopa dii nalyoo yoko iki pyoo katea-pyaa. Doko, gii dokopa piki dii nalyingi.
Jisasame piki ita doko lamaiyoo, “Tenda tendapi endakali mendaipi mendeme embanya dii doko dee nala nayapengena,” lea-pyaa. Dopa leamo doko baanya disaipele dupame siami-pyaa.
Dokaita Jetusaleme pupala Jisasa baa losuu anda andake kame dokonya pea-pyaa. Dopa petala baame topo setao peteamino endakali dupapi sambao kateamino endakali dupapi dupa watao pyapala, muni aloo pingi akali dupanya tepolo tokopi yaka maeleome topo nyingi akali dupanya petenge tokopi dupa lokalyinya nepea-pyaa.
Baame losuu anda andake kame dokonya endakali mendeme pinju akipi soo napena lao daa lea-pyaa.
Dopa latala baame dokaita mana lamaiyoo, “Pii pepa pyapae singi dokonya, ‘Nambanya anda doko endakali tata dupa pitakanya loma singi anda latamina,’ lapae nasilyape? Dopaka doko, nyakamame anda dake pake nao makongao paenge endakali dupa yalo pingi kananda injisetelyaminona,” lea-pyaa.
Dopa leamo doko pitisa mupapi mana setapae masingi akali dupapimi sepala, “Jisasa aipa pyoo pyao kumasemape,” leami-pyaa. Endakali kambu kateamino dupa pitakame baame mana leamo doko sepala mona andeaminosa baa paka kayami-pyaa.
Yuu alemanjiamopa Jisasapi baanya disaipele dupapimi yuu taono doko yakinatala peami-pyaa.
Taita dopa pyoo yongama wamba kaita dokonya pao pituu kandeaminopa piki ita doko tengenya pituu sapuoo pao mangenya tuu latae katea-pyaa.
Pitame doko kandao masetala Jisasa lamaiyoo, “Mana Lenge Akali, kuaka embame piki ita doko-kisa pii kenda pipae lanya setapino doko sapupya lamo kanda,” lea-pyaa.
Dopa leamopa baame dokaita lamaiyoo, “Nyakamame Gote lao masoo minalapape.
Nambame nyakama kiningi langilyona, endakali mendeme yuu manda dake kandao, sakatatala solowata pete andake ongonya mangala pena latala, mona lapo palyala naenya, kini dopa pyaapomona lao masoo minao katatamo kandao doko, kini angi jakamaita.
Tenge dokonya minao nambame nyakama langilyona, nyakamame opale nyemana lao loma soo tee latamino dupa pitaka nyetamana lao masoo minao kalyepape. Dopa pitaminopa kini angi jakata.
Nyakamame toya katao loma soo pituu, nyakamanya Takange kaitinya katenge dokome nyakamanya koo dupa kunanya nepekena lao endakali mendeme nyakama-kisa koo pitamo dokonya yanu dupa kayalapape.
[Nyakamame endakali mendenya koo pingi yanu dupa kayala nayatamino kandao doko, nyakamanya Takange kaitinya katenge dokome nyakamanya koo dupa kunanya nepakala nayatakana,”] Jisasame lea-pyaa.
Dokaita Jetusaleme dokonya deaka ipupala Jisasa baa losuu anda andake kame dokonya paya-pyaa. Dopa piamopa pitisa mupapi, mana setapae masingi akalipi, isingi akalipi dupame baa kateasa ipupala lao pituu, “Embame apinya pii minao kalai datupa pilipi? Apimi kalai datupa emba-kisa seteape?” leami-pyaa.
<range>
Dokopa Jisasame dokaita lamaiyoo, “Nambame nyakama pii mende pisilyoakana, nyakamame yanu pyakatamino kandao doko, nambame kalai datupa dokonya pii minao pilyona lao nyakama langitoaka.
Joneme kaimbu pyakamaiyamo doko apimi pina leape? Goteme pina leape, pande endakalimi pina leamipi? Namba yanu pyao langyepana,” lea-pyaa.
Dopa leamopa dokaitame pii doko sepala nyakamalapo lao pituu, “Naimame, ‘Goteme pina leana,’ latamano kandao doko, ‘Aipuma nyakamame Jonenya pii doko masoo minala nayamipi?’ lata.
Dopaka doko, ‘Endakalimi pina leamina,’ lamape?” leami-pyaa. Doko, endakali dupa pitakame Jone doko potopesa kiningina lao masoo kateaminosa dokaitame endakali kambu dupa paka kayami-pyaa.
Dopa petala dupame Jisasanya pii yanu pyakamaiyoo, “Naimame masala naelyamanona,” leami-pyaa. Dokopa Jisasame dokaita lamaiyoo, “Doko tamo doko, nambame kalai pilyo datupa dokonya pii minao pilyo lao nyakama langya nayatoakana,” lea-pyaa.
Jisasame kongali lao pii mende dokaita dapa lamaiya-pyaa: “Akali mendeme getepe ee mende kakopatala pokea-pyaa. Dopa petala baame getepe dii lyao indyalanya yuli mende lakea-pyaa. Dee isoo pititamo anda ketae mende piaka-pyaa. Dopa petala baame akali mendapuame ee doko isakao katena latala, baa yuu londati mendakaita pao katea-pyaa.
Dopa petala getepe wambu pingi gii doko ipateamopa, baame baanya kendemane mendeme ee isakamaingi akali dupa kateamisa pupala getepe dii mendapua lyao peekena lao nyakala pena lea-pyaa.
Peamopa dupame baa minatala pyao indyepala mee pilyina leami-pyaa.
Dopa peteaminopa akali ee tange dokome dee kendemane mende pena lea-pyaa. Dopa piamopa ee isakamaingi akali dupame kendemane doko aiyomba pyao lombapala baa-kisa mana koo elya pipae mendapua miniami-pyaa.
Dokopa baame dee kendemane mende pena lea-pyaa. Doko dupame kumi pyao kumasiami-pyaa. Dee baame kendemane longo pena lateamopa yangi dupa dokaitame pyao indyepala yangi kumi pyao kumasiami-pyaa.
Dopa peteaminopa akali dokonya ikiningi mendai baanya mona setenge doko iki katea-pyaa. Dopa piamopa akali dokome, “Nambanya ikiningi doko andanda semaitamina,” lao masetala, dokome ete pyoo dupa kateamisa pena lea-pyaa.
Pena leamoaka doko, ee isakamaingi akali dupame nyakamalapo lao pituu, ‘Wane dakeme takangenya moya nyepengena, yapa pyao kumasema! Pyao kumasetala baanya ee moya nyepenge dake naima nyetamana,’ leami-pyaa.
Dopa latala dupame baa minatala pyao kumasiami-pyaa. Pyao kumasetala soo kamalyatena pyale leami-pyaa.
“Dopana, akali getepe ee tange dokome aipa pitape? Baame ipupala ee isakamaingi dokaita pyao kumasetala, getepe ee doko akali waka mendapuame isoo katekena lata.
Dopana, nyakamame pii pepa pyapae singi dake itaki pyala nayamipi? ‘Anda pingi akali dupame anda pingina daa latala nepeamino doko pingina mupa jetea.
Kamongome dopa pipumu doko naimame kandamanopa auu etete pilyamona,’ lapae silyamona,” Jisasame lea-pyaa.
Dopa lamaiyamopa dokaitame, “Pii kongali doko naima kandao lalumuna,” lao masetala, baa anjemana lao kaita kutiaminoaka doko, endakali kambu kateamino dupa paka kayapala baa yakinatala peami-pyaa.
Jisasame pii mende latamo dokonya baa mangenya minamanalena latala akali Patasi mendapuapi Kiŋi Etote tata mendapuapi baa kateamo dokonya pena leami-pyaa.
Akali dupame ipupala baa lamaiyoo, “Mana Lenge Akali, emba pii kiningi lenge akalina, embame endakali dupa paka nakayapala itange kandao mokosala naenge. Daa, embame kiningi pii lao Goteme endakali dupame pipimili lao masingili pyoo mana lamailino lao masilyamano. Dopana, naimanya mana setapae dupanya aipa lapae silyape? Kapomane Isingi Mupa dokonya takisa dupa naimame pyakamaipengepe, pande kayapengepe?” leami-pyaa.
Dopa lao baa minakasalanya piamino kandatala baame dokaita lamaiyoo, “Aipuma nyakamame namba minao makande pilyamipi? Muni konde mende kandatoo nyoo peyalapa,” lea-pyaa.
Dopa leamopa dokaitame muni konde mende maitiaminopa baame dokaita lamaiyoo, “Muni dakenya endakali lengelyaapi wasetae kalyamopi kenge pyatae kalyamopi doko apinyape?” lea-pyaa. Dopa leamopa dokaitame baa lamaiyoo, “Kapomane Isingi Mupa dokonya kalyamona,” leami-pyaa.
Dopa leaminopa baame dokaita lamaiyoo, “Opale Kapomane Isingi Mupa dokonya dupa tange maiyakamaiyepape. Dee opale Gotenya dupa Gote tangeaka maiyakamaiyepape,” lea-pyaa. Jisasame dopa leamopa dokaitame baa kandao mona andeami-pyaa.
Dokopa akali Satyusi mendapuame Jisasa kateamo dokonya epeami-pyaa. Akali dupame endakali kumapala dee sakatala naengena lengema-pyaa. Akali dupame ipupala Jisasa pisoo, “Mana Lenge Akali, wamba Moseseme naimanya mana mende dapa lao pepa pyanya setekea-pyaa: ‘Akali mende wane manja nayao mee kumatamo kandao doko, baanya kaiminingi dokome enda walyakae doko pisetala wane manditamo dupa kaiminingi kumapae dokonya manjakamaitana,’ lapae silyamo.
<range>
Gii mendepa akali mendenya ikiningi kalange kateami-pyaa. Dutupanya mupa dokome enda nyepala wane manja nayao mee kumia-pyaa.
Dopa piamopa kaiminingi laponge dokome enda doko pisia-pyaa. Dopa petala baame wane mende manja nayao mee kumia-pyaa. Kaiminingi teponge dokome mendai dopaka pia-pyaa.
Dopaka pyoo kaiminingi kalange dutupa pitakame enda dokoaka nyepala wane mende manja nayawaka mee kumiami-pyaa. Dokaita kumao ete dokonya enda doko kumia-pyaa.
Dopana, endakali kumapae sakatapenge gii dokonya sakatatamino dokopa enda doko akali apinya etanenge joo pititape? Doko, akali kaiminingi kalange dutupa pitakame enda mendai dokoaka nyiami-pyaana,” akali Satyusi dupame dopa leami-pyaa.
Dopa leaminopa Jisasame dokaita lamaiyoo, “Nyakamame pii pepa pyapae singi doko masala nayao Gotenya pupu lapae doko masala nayawaka pingima tenge dokonya nyakamame etete kopeta lelyamino.
Endakali kumapae dupa dee sakatatamino gii dokopa akali enda nyala nayao enda akali napao kaitinya enjele dupa katengemali pyoo katatami.
Nyakamame ikililyambu maunya ita teana lao Moseseme pii pepa piamo doko itaki pyala nayamipi? Endakali kumapae sakatatami dokonya Goteme Mosese lamaiyoo dapa lea-pyaa: ‘Namba Apotakamepi, Aisakepi, Jekopepi dupanya Gote dokona,’ lea-pyaa.
Nyakamame etete kopeta lelyamino. Gote baa endakali lete katenge dupanya Gotena, kumapae dupanya daana,” Jisasame lea-pyaa.
Mana setapae masingi akali dupanya mende dosa kateamo dokome Satyusi dupame Jisasa pii yanda pimaiyamino doko sepa dee Jisasame dokaitanya pii auu pyoo yanu piamo doko kandata pia-pyaa. Dopa petala baame Jisasa pisoo, “Mana setapae dupa pitakanya anduku mupa joo silyape?” lea-pyaa.
Jisasame yanu pyao pituu, “Mana setapae mupa doko dake: ‘Nyakama Isataele endakali dupame salapape! Naimanya Kamongo Gote baa Kamongo mendai iki doko kalyamo.
Embame embanya Kamongo Gote auu kayao katao embanya monapi, imambupi, masingipi, pupu lapaepi dutupa pitaka baa maitae katape.’
Mana setapae laponge doko dake: ‘Embame emba tange auu kaengeli pyoo embanya endakali yango doko auu kayao katape.’ Dolapo ita minao mana setapae dupanya waka mende alyasale joo nasilyamona,” Jisasame lea-pyaa.
Dopa leamopa mana setapae masingi akali dokome baa lamaiyoo, “Mana Lenge Akali, yaka leeno. Baa mendai iki kalyamona, waka mende nakalyamona, kiningi leeno.
Kamongo Gote auu kayao katao monapi, masingipi, pupu lapaepi dutupa baa maitae katenge dokopa dee tange auu kaengeli pyoo endakali yango doko auu kaenge dokopa dolapo etete alyasale. Dolapome opale mende Gote lao kundi maiyoo tao molyina lao pyao yangenge dokopa opale mende mee kundi maingi dokopa dolapo etete ita miningina,” lea-pyaa.
Akali dokome masokondape petala yanu piamo kandatala Jisasame baa lamaiyoo, “Emba Goteme isina lao kalyanya petelenona,” lea-pyaa. Dopa lateamo dokopa endakali dupa pitakame baa pii mende dee pisalanya paka kayami-pyaa.
Jisasame losuu anda andake kame dokonya mana lamaiyoo katao endakali dupa pisoo, “Mana setapae masingi akali dupame Kataisa doko kandao aipa petala Dapiti Yumbangena lelyamipi?
Oli Sipitisame lungu piamopa Dapiti tangeme dapa lea ‘Kamongo Gote dokome nambanya Kamongo doko lamaiyoo, “Emba nambanya kingi tolae-kaita katape. Katatenopa nambame embanya yandapipili dupa embanya moko pundipundi ongonya katena lato,” leana,’ lea-pyaa.
Dapiti tangeme baa kandao, ‘Kamongona,’ lea-pyaana, aipa petala baa Dapiti yumbange jilyape?” Jisasame lea-pyaa. Endakali kambu andake mende kateamino dupame Jisasanya pii leamo doko auu kayao siami-pyaa.
Jisasame dokaita mana lamaiyoo dapa lea-pyaa. “Nyakama aopyoo latala mana setapae masingi akali dopale jetamane lao kandao wandyuu kalyepape. Dupame yonge pee londe dupa auu kayao pyoo payao kamapi dupanya nyakama lasa lapimi laka lao masingima.
Dupame losuu anda dupanya enomba nyoo pilyanya etete auu kaengema. Nee andake nelyami dupanya petenge toko enomba nyoo dupanya pilyanya auu kaengema.
Dupame enda walyakae dupanya anda yuupi dupa minamao nyepakamaitala, endakali dupame nyakama epepe lao masina latala loma londe pyoo singima. Goteme dupa-kisa kenda pipae etete andake mende setatana,” lea-pyaa.
Dopa latala Jisasa baa losuu anda andake dokonya muni pyasingi penge singi dokonya yangitena-kaita pao pitipala, endakali kambu dokome aipa pyoo muni pyasingi penge ongonya pyasilyamipi lao kandatae petea-pyaa. Endakali kamongo longo dupame muni longo lao pyasiami-pyaa.
Dopa piaminopa enda walyakae tipya mendeme ipupala muni etete yakane lapoma pyasia-pyaa. Dolapo pyasetala muni toya mendai iki joo.
Dokopa Jisasame baanya disaipele dupa epena latala lamaiyoo, “Nambame nyakama kiningi langilyona, enda walyakae tipya dokome muni pyasingi penge dokonya muni longo lao pyasoo endakali waka muni pyasalamino doko pitaka ita minao pyasalamo.
Endakali dokaita pitakame nyakamanya muni sipumu dupanya kakana nyoo pyasalamino. Dopaka doko, enda dokome baa daa jipumopa baa-kisa sipumu doko pitaka pyasalamo. Baa tange nao pitipenge doko pitaka pyasalamona,” Jisasame dopa lea-pyaa.
Jisasame losuu anda andake kame doko yakinatala peamopa baanya disaipele dupanya mendeme baa lamaiyoo, “Mana Lenge Akali, kana yale domopapi anda yale petae kalyamo domopapi kanda!” lea-pyaa.
Dopa leamopa Jisasame baa lamaiyoo, “Anda yale dupa embame kandelepe? Ae kaname petae kalyamo datupanya mendaipi mende kalyamoli petae katena lao kayala nayao, pitaka kalunya nepatamina,” lea-pyaa.
Jisasa baa Olipimanda yuu dokonya losuu anda andake doko katenge dokaita-kaita kandatae petea-pyaa. Dopa piamopa Pitapi, Jemesapi, Jonepi, Endutupi dutupame elyakao baa dapa lao pisiami-pyaa:
Embame laleno dutupa andukupa pitana lao lalepe? Kongali aki mende pitamopa naimame kandatala dutupa pitaka angi jalanya tengesa petelyamona lao masetama laape? Embame naima langi,” leami-pyaa.
Dopa leaminopa Jisasame yanu pyao dokaita lamaiyoo, “Endakali mendeme nyakama minao kyakasetana kandao kalyepape.
Endakali longome namba epele lao ipupala, ‘Namba akali dokona,’ lao endakali longo minao kyakasetami.
Yanda andake dupa pitaminopa kiikau latapi, yanda andake dupa pilyamino lapaepi dupa nyakamame setami. Sepala nyakama paka nakayalapape. Dopale dupa ipupengeaka doko, yuu etenge gii doko dokopa ipatala nayata.
Akali tata mendeme tata mende yanda pimaita, kiŋi mendenya isingi tata mendeme kiŋi mendenya isingi tata mende yanda pimaita pitami. Dee yuu wakale wakale dupanya titiwali dupa minata lopo andake dupa sepa pita. Dutupa pitamo doko enda wane maita pyalanya tee pingi dopale joo pita.
Dopaka doko, nyakamame nyakama tange kandao kalyepape. Endakali dupame nyakama anjoo soo kanjole dupa-kisa kosimi laa patami. Dee nyakama losuu anda dupanya pyatamiaka. Nyakamame namba watao payataminosa endakali dupame nyakama kapomane isingi akali andakepi kiŋipi dupanya enombasa laminao pupala katasetaminopa nyakamame dupa nambanya lao pii lamaitami.
Wambao Wai Pii Epe doko endakali tata dupa pitaka lamaipenge.
Endakali dupame nyakama anjetala laminao kosa anda ongonya pataminopa nyakamame aipa lamanape lao wambao nea nakayalapape. Kosa lapenge gii ongopa Goteme nyakama pii ditali pyoo laapape. Nyakamame latamino doko nyakama tangeme laa nayatamina, Oli Sipitisame lata.
Akali mendapuame nyakamanya kaiminingi etete dupa enge nyepala pyao kumasina lao maitami. Akali mendapuame nyakamanya wane dupa dopaka pitami. Wane mendapuame kandapilyetala nyakamanya endangi takangepi dupa pyao kumasina lao maitamiaka.
Nyakamame namba watao payataminosa endakali dupa pitakame nyakama kandao etete imbu kaengitami. Dopaka doko, endakali mendeme kyoto joaka katao baa etatamo doko pyoo nyepae katata.
“Koyasingi aii pyapae doko baa nakatapenge panda dokonya katatamo nyakamame kandatami. (Pii dake itaki pyatamo endakali dokome tenge doko masepenge.) Kandatala dokopa Jutia yuu dokonya katatamino endakali dupa yuu manda dupanya paka pyakao pupenge jeta.
Endakali mende baanya anda patakisa katatamo dokome baanya oapi andakote setamo dupa kolandao nyalanya napupenge jeta.
Dee endakali mende eesa katatamo dokome baanya yonge pee ketae pingi doko nyalanya pilyala nayapenge jeta.
Enda wane tongatapi enda wane andu nengepi dupa gii dokopa etete kondo pita!
Kenda pipae dutupa koo kana palitamo dokopa naepena lao loma soo kalyepape.
Gii dokopa kenda pipae ipatamo dokome yuupi kaitipi tee piamo dokopa pituu indupa tuu lao kenda pipae epea dupa pitaka ita minata. Dee kenda pipae dopale mende tenda tendapi etete naipataka.
Kamongome yuu gii dupa kaketala nayali kandao doko, endakali mendaipi mende nakatatama jipyali. Dopaka doko, baame baanya yapao nyepae endakali dupa lao masetala yuu gii dupa kaketatea-pyaa.
“Gii dokopa endakali mendeme nyakama langyoo, ‘Kataisa doko asa kalyamo kanjepa! Amasa kalyamo kanjepa!’ lea kandeno doko, baame kiningi lelyamona lao nyakamame masala nayalapape.
Doko, sambo mesayapi sambo potopesapi dupa ipupala kongalipi kalai paka pipaepi dupa pitami. Dupame Gotenya yapao nyepae endakali dupa kapa pao minao kyakasepenge jipyali kandao doko kyakasimili.
Dopaka doko, nyakama kandao kalyepape. Nambame nyakama pitaka ene pimopa langitilyo.
“Kenda pipae ipatamo dupa etapatamopa niki doko iminjoo, kana doko tii napyoo, kaiti-kisa bui katenge dupa kondao isa ipao, kaitinya kuingi dupa ema-ema pyoo pita.
<range>
Dutupa petatamopa Endakalinya Ikiningi doko etete pupu lao tii pyoo kopa tambetambe ipatamo endakali dupame kandatami.
Dokopa baame enjele dupame baanya yapao nyepae endakali yuunya lita yangi yangipi dupanya katenge dupa nyoo elyambu pyaa pena lata. Dokopa dupame yuu lita ongonya pituu yuu lita yangi-kaita tuu lao nyoo elyambu pitami.
“Nyakamame piki ita dupanya makande doko masalapape. Mange dupa kanga latala yoko ŋaŋa pyakalyilyamo doko kandatala nyakamame aiyuu kana palyanya pilyamona lao masingima.
Dokotekee joo pitamo dutupa pitaka nyakamame kandatala yuu etalanya tengesa petelyamona lao masalapape.
Nambame nyakama kiningi langilyo, endakali indupa palelyamino dupa kumao etapala nayataminopa dutupa pitaka pita.
Yuupi kaitipi dupa kapa pao alu pitamoaka doko, nambanya pii dupa kapa pao alu napita.
“Endakali mendaipi mendeme yuu etenge gii doko andukupa ipatape kiloko gii andukunya ipatape lao masala naengema. Enjele kaiti-kisa katenge dupame masala naengema. Ikiningi dokome apata masala naengeaka. Takange dokome iki masingi.
Nyakama kandao isoo kalyepape. Doko, gii doko andukupa ipatape lao nyakamame nakandengema.
Doko, akali mendeme baanya anda doko yakinatala yuu waka mendenya pao katenge dopale. Baame baanya kendemane dupame anda doko isoo katekena latala dutupa kalai wakale wakale mokosoo maingi. Dopa petala akali lome kambu isoo katenge dokome lome kambu doko isokondape pyoo katekena latala baa penge.
Nyakamame anda tange doko alemandi kone yuu pumbuti yuu pitamopa ipatape, kuka andatombe ipatape, yuu yongalanya mona sakatamopa ipatape, yongama ipatape lao masala naelyamino. Baa yapa ipupala nyakama luu paliuu katatamino kandatana nyakama kandao isoo kalyepape.
<range>
Nambame nyakama langilyo doko, endakali pitaka kandao lelyona, kandao kalyepapena,” lea-pyaa.
Napinya Kayamo Gii dokopa Isataelemanya betesanya iisa napalyoo nenge gii dokopa dolapo ene ipanya koto lapoma siamopa pitisa mupa dupapi mana setapae masingi akali dupapimi aipa petala Jisasa waa katao anjoo nyepala pyao kumasemape lao kaita kutiami-pyaa.
Dopa piaminoaka doko, dee dupame lao pituu, “Aopyoo latala endakali dupame pyao pilya pyana pitamina, gii epe dokonya dopa napimanalena,” leami-pyaa.
Jisasa baa yuu taono Betani ongonya akali kopetali Saimone lenge dokonya andaka nee nao petea-pyaa. Dokopa enda mendeme wele penge yakane mendenya wele kenge nalata lenge muni longome sambenge tunduma pipae etete angi mende tumbatae doko minao Jisasa peteasa epea-pyaa. Dopa petala baame penge doko tambatala wele doko Jisasanya aiyombanya kai lao kai pyakamaiya-pyaa.
Dopa piamopa anda ongonya peteami mendapuame enda doko imbu kayapala mende lamai lamai pyoo, “Baame aipuma dopa pyoo wele dake mee maa yangelya kanjemape?
Wele dake endakalimi kapa pao sambapiminopa muni kina andate tepoma-kisa dee mendatupa apata nyepala endakali tipya dupa maipenge jipyalina,” leami-pyaa. Dopa latala enda doko pyalanya leami-pyaa.
Dopaka doko, Jisasame dokaita lamaiyoo, “Enda dakeme pilyamo doko pina kayalapape. Aipuma kenda pisilyamipi? Baame namba-kisa kalai epe wakane mende pyekelyamo.
Endakali tipya dupa koteaka lao nyakama-pipa awapa katengemana, nyakamame masetaminoli pyoo dokaita kapa pao nisetami. Dopaka doko, namba nyakama-pipa koteaka lao nakatatama.
Baa-kisa sipumoli pyoo baame pyekelyamo. Baame namba malu pina lao wambao baame nambanya yonge doko wele kai lao kai pyekelyamo.
Nambame nyakama kiningi langilyona, Wai Pii Epe doko yuu dupa pitakanya lamaitaminoli pyoo, endakali dupame enda dake masina lao baame pilyamo dake lao tayatamiakana,” Jisasame lea-pyaa.
Disaipele kingi ita mende-kisa dee lapoma dutupanya mende Jutasa Isaketiote dokome Jisasa baa pitisa mupa dupa laitaka pyaanya dokaita kateamisa enge nyala pea-pyaa.
Dupame baanya pii doko sepala mona auu kayami-pyaa. Auu kayapala muni mendapua baa maitamana leami-pyaa. Dokopa baame Jisasa dupa laitaka pitoo latala kaitini mende kutao katea-pyaa.
Betesanya iisa napalyoo nenge gii mupa Napinya Kayamo dokonya mena sipisipi yakane dupa pingima. Dopa pingima gii doko epeamopa disaipele dupame Jisasa lamaiyoo, “Napinya Kayamo Nee doko emba natale naimame andusa pao depa lakamili lao masilipi?” leami-pyaa.
Dopa leaminopa baame baanya disaipele dupanya lapoma pena lao pituu, “Nyilyambo yuu taono Jetusaleme dokonya pupa. Patambinopa akali mendeme penge mendenya endaki kambuoo soo ipao nyilyambo kandanyalapomona, baa patamo ongonya watao pupape.
Pao baa anda kolandatamo dokonya nyalambo apata kolandalapape. Kolandatala anda tange doko lamaiyoo, ‘Mana Lenge Akali dokome, “Nambanya disaipele dupa-pipa Napinya Kayamo Nee doko natoo nambanya nee napenge anda palo doko anja kalyape?” lelyamo,’ lamaiyepape.
Dokopa baame anda namba pyoo petae ketae mendenya tokopi opale depa latae singi palo andake mende nyilyambo laitaka pyaapomona, naima Napinya Kayamo Nee natamano doko dokonya depa laapapena,” lea-pyaa.
Dopa leamopa disaipele dolapo yuu taono Jetusaleme dokonya pao pyakalyetala Jisasame leamoli pyoo kandatala Napinya Kayamo Nee doko depa leambi-pyaa.
Maitakao yuu kualanya piamopa Jisasa baa disaipele kingi ita-kisa dee lapoma dupa-pipa epeami-pyaa.
Ipupala nee nao pituu Jisasame dokaita lamaiyoo, “Kiningi nambame nyakama langilyona, nyakamanya mendeme namba enge nyepala yandapipi dupa laitaka pyaamino. Namba-pipa awapa nee nelyambano dokome dopa pyaapomona,” lea-pyaa.
Dopa leamopa dokaitame mona kenda kayapala mendai mendai lawame baa lamaiyoo, “Namba kandao leepe?” laa laa peami-pyaa.
Baame dokaita lamaiyoo, “Nyakama kingi ita mende-kisa dee lapoma dutupanya mende nambapa disanya nee poyao nyilyambano akali dokome dopa pyaapomo.
Kini, Endakalinya Ikiningi dokonya lao Gotenya pii pepa pyapae singi dokonya lapae silyamoli pyoo baa kumalapomo. Dopaka doko, Endakalinya Ikiningi doko enge nyilyamo akali doko koyata iki lamo! Akali doko endangimi manja nayali kandao, baa yaka jipyalina,” lea-pyaa.
Dupa-pipa nee nao pituu Jisasame betesa mende nyepala Gote lao yaka pilino latala konjia-pyaa. Konjepala dokaita maiyoo pituu, “Dake nambanya yonge dokona nyalapa,” lea-pyaa.
Dopa petala baame kapo penge mende nyepala yaka pilino latala dokaita maiya-pyaa. Maiyamopa dokaita pitakame dokonya neami-pyaa.
Baame dokaita lamaiyoo, “Dake nambanya taiyoko dokona endakali dupa pitaka nisoo kai lekelyona, dokome Goteme pii lao seteamo doko angi injisilyamo.
Nambame nyakama kiningi langilyona, getepa ipange dake dee nala nayawaka katao tenda Gotenya isingi panda dokonya getepe ipange enenge doko nato gii dokonya tuu latona,” lea-pyaa.
Dopa lateamopa dokaitame wee mende latao pituu kamanda pyakalyetala Olipimanda dokonya peami-pyaa.
Dokopa Jisasame dokaita lamaiyoo, “Nyakama pitakame namba yakinatala lombapae salamino. Doko, Gotenya pii pepa pyapae singi dokonya, ‘Sipisipi setao katenge doko nambame pyatopa, sipisipi dupa polao wakale puu puu pyoo paka patamina,’ lapae silyamo.
Dopaka doko, Goteme namba dee sakatasetatamopa nyakama nyoo maita pyatala Galili yuu dokonya wambatona,” lea-pyaa.
Dokopa Pitame Jisasa lamaiyoo, “Yangi dupa pitakame emba yakinatala lombapae setamino kandao, nambame dopa napyapo daana,” lea-pyaa.
Dopa leamopa Jisasame baa lamaiyoo, “Nambame emba kiningi langilyona, indupa kuka gii dakenya yaka pauli pii lapo pyoo ene laanya pitamopa, paa tepomasa embame namba nakandengena laapenona,” lea-pyaa.
Dokopa Pitame etete kyoto joo baa lamaiyoo, “Namba embapa awapa kumatambano doko kapakana, nambame emba nakandengena laa nayalapo etete daana,” lea-pyaa. Dopa leamopa disaipele dupa pitakame dopaka leami-pyaa.
Dokopa dokaita yuu Gesemani peami-pyaa. Pupala Jisasame baanya disaipele dupa lamaiyoo, “Nambame loma sotoo nyakama asa pilyepa,” lea-pyaa.
Dopa latala baame Pitapi, Jemesapi, Jonepi dutupa laminao pea-pyaa. Pupala baa mona etete kenda kayapala dokaita lamaiyoo, “Nambanya mona doko etete kenda petala kumapenge julumuna, nyakama asa kandao katamana kalyepape,” lea-pyaa.
<range>
Dopa latala baa kuki umbisale pao yuunya tombauli sepala loma soo pituu, “Emba kapa pea kandeno doko, indupa gii dakepa namba-kisa pitamo doko napina lape,” lea-pyaa.
Baame loma soo pituu, “Apane, Apane, embame kapa pao dupa pitaka pingi. Embame namba-kisa kenda pipae silyamo dake nyoo nepakape. Dopaka doko, nambame masilyoli napinya, embame masetenoli pipina,” Jisasame lea-pyaa.
Dopa lao loma setala ipao kandeamopa disaipele dutupa luu palyasiamisa baame Pita lamaiyoo, “Saimone, emba luu palelepe? Embame gii kuki mende kapa pao kandao isoo nakatalepe?
Makande pingi dupanya nyakama pao koyatamane lao kandao isoo loma soo kalyepape. Moname pyuani kaelyamoaka doko, yongeme papa tambuingina,” lea-pyaa.
Dopa latala baa deaka pao loma sia-pyaa. Wambao loma soo leamo pii dutupaka lao loma sia-pyaa.
Dopa latala dee ipao disaipele dupa kandeamopa lemongoti kayapala luu paliuu kateami-pyaa. Dopa petala aipa lamape lao masala nayami-pyaa.
Baame dee paa tepo pyoo ipupala dokaita lamaiyoo, “Nyakama mee luaka paliuu koto nyilyamipi? Doko kapa lamo! Kandeleno! Gii doko ipatelyamo. Akali mendeme Endakalinya Ikiningi doko koo pingi endakali dupa laitaka pyaapomona, mona nyakama sakatalapa! Namba enge nyipumu akali doko ipatelyamona, kanjepa!” lea-pyaa.
<range>
Jisasame dopa lao kateamopa baanya disaipele kingi ita-kisa dee lapoma dutupanya mende Jutasa lenge doko epea-pyaa. Baa-pipa awapa endakali kambu mendeme konjuapi kolyepepi dupa minao akali pitisa mupapi, mana setapae masingi akalipi, Jutamanya isingi akalipi dupame pena leaminopa epeami-pyaa.
Jisasa enge nyiamo akali dokome endakali kambu doko wambao lamaiyoo, “Nambame akali mende nunu pio kandeno doko, baana, nyakamame baa minatala anjetala kandao isoo laminao pupape,” lea-pyaa.
Dopa lamaitala ipao baa Jisasa kateamo ongonya tolao pupala, “Mana Lenge Akali,” lea-pyaa. Dopa latala baa nunu pia-pyaa.
Dopa piamopa dokaitame Jisasa minatala anjiami-pyaa.
Dopa piaminopa akali mende baapa maki katea mendeme baanya konjua doko kolanyetala pitisa mupa dokonya kendemane mendenya kale doko taka lanya nepea-pyaa.
Dokopa Jisasame dokaita lamaiyoo, “Nyakamame akali pake nao makongao paenge mende anjala epele lao konjuapi kolyepepi dupa minao namba anjala epelyamipi?
Koteaka lao namba losuu anda andake dokonya nyakamanya kaina ongonya katao nyakama mana langio dokopa nyakamame namba anjala nayami. Dopaka doko, pii pepa pyapae singi doko angi jilyamona,” lea-pyaa.
Dokopa disaipele dupa pitakame baa yakinatala paka pyoo peami-pyaa.
Dopa piaminopa akali mendeme Jisasa watao pea-pyaa. Baa lapalapa mende iki petae pea-pyaa. Dopa piamopa dupame baa minatala anjalanya piami-pyaa.
Dopa piaminopa baame lapalapa doko kakonya yakinatala papata paka pea-pyaa.
Dokopa dupame Jisasa laminao pitisa mupa doko kateasa peami-pyaa. Dopa piaminopa pitisa mupapi, Jutamanya isingi akalipi, mana setapae masingi akalipi dupa ipao kambu piami-pyaa.
Dokopa Pitame Jisasa watao tependale joo pea-pyaa. Pupala pitisa mupa dokonya anda kamapisa kolamatala lome kambu isoo katenge dupa-pipa ita mende teamo dokonya endo soo petea-pyaa.
Akali pitisa mupapi kanjole dupa pitakapimi Jisasa pyao kumasemana latala baa-kisa tenge mende setame lao kutiami-pyaa. Dopa piaminoaka doko, tenge mende kandao nanyiami-pyaa.
Endakali longo mendapuame baa-kisa sambo pii setao kosimi leaminoaka doko, nyakamanya pii doko wakale jetala kapa napea-pyaa.
Endakali mendapuame sakatatala baa-kisa sambo pii setao dapa leami-pyaa:
“Akali dakeme lao pituu, ‘Nambame losuu anda andake kingimi petae dake lakyepala yuu gii tepomanya waka mende pito doko endakalimi napipenge mende pitona,’ leamopa naimame siamana,” leami-pyaa.
Dopa leaminoaka doko, nyakamanya pii doko wakale jetala kapa napeaka-pyaa.
Dokopa pitisa mupa dokome dokaitanya kaina dokonya toya katapala Jisasa tipa pyoo, “Pii emba kandao lelyamino dake embame yanu napilino doko, aipa pyoo lelyamipi?” lea-pyaa.
Dopa leamoaka doko, Jisasame yanu pyao pii mende laa naenya ema napia-pyaa. Dokopa pitisa mupa dokome baa dee pisoo, “Emba Gote tama pingima dokonya Ikiningi Kataisa dokope?” lea-pyaa.
Jisasame lao pituu, “Doko namba. Endakalinya Ikiningi doko Gote etete pupu lapae dokonya kingi tolae dokonya katao kaitinya kopa tambetambe dokonya ipatamopa nyakamame kandatamina,” lea-pyaa.
Dopa leamopa pitisa mupa dokome baa tangenya yonge pee dupa minao lapyepala lao pituu, “Aipuma naimame endakali mendapuanya pii deaka nyetamape?
Baame Gote kilya kandao pii lelyamo doko nyakamame sepelyamino. Sepala nyakamame aipa pima lao masilyamipi?” lea-pyaa. Dopa leamopa dokaita pitakame, “Baa-kisa koo silyamona, baa pyao kumasepenge julumuna,” leami-pyaa.
Dopa latala akali mendapuame baa sopokalimi piami-pyaa. Baanya lengelyaapi yaki petala kii momangame piami-pyaa. Dopa petala, “Emba pilyamo doko dokome pilyamo lao naima langipi,” leami-pyaa. Yanda singi kateamino dupame baa kingi kapeme toka lao nyiamiaka-pyaa.
Pita baa anda kamapisa peteamopa pitisa mupa dokonya kalai pyakamaiyoo petenge enda dupanya mende epea-pyaa.
Ipupala Pita endo soo peteamo doko kandokondape pyoo kandatala baa lamaiyoo, “Emba apata Nasatete tange Jisasa dokopa awapa katengembana,” lea-pyaa.
Dopaka doko, Pitame tanga lao lao pituu, “Embame leeno doko namba nakandenge. Namba masala naelyona,” lea-pyaa. Dopa latala baa lome kambusa pea-pyaa. [Dopa piamopa yaka pauli pii mende lea-pyaa.]
Dopa piamopa kalai enda dokome baa dee kandatala akali kateamino dupa lamaiyoo, “Baa akali dutupanya mendena,” lea-pyaa.
Dopa leamopa Pitame deaka tanga lea-pyaa. Dokopa kuki maitakawale akali kateamino dupame Pita deaka lamaiyoo, “Kini, emba akali dutupanya mende lamo. Emba apata Galili tange lamona,” leami-pyaa.
Dokopa Pitame lao pituu, “Nyakamame akali lelyamino doko namba nakandenge mauwana sambo lato kandao doko, Goteme namba pinana,” lea-pyaa.
Dopa piamopa yaka pauli mendeme dee lapo pyoo pii lea-pyaa. Dokopa Pitame baa Jisasame pii lamaiyamo dake masia-pyaa: “Yaka pii lapo pyoo ene laanya pitamopa, paa tepomasa embame namba nakandengena laapeno,” leamo doko masetala baa auwa pao ee lea-pyaa.
Dokopa Pitisa mupa dupapi, Jutamanya isingi akali dupapi, mana setapae masingi akali dupapi, kanjole dupa pitakapi dutupa yongama wamba kambuiyami-pyaa. Lao kambutala Jisasa anjetala laminao pao Pailate maiyami-pyaa.
Dopa piaminopa Pailateme baa pisoo, “Emba Jutamanya Kiŋi dokope?” lea-pyaa. Dopa leamopa baame Pailatenya pii yanu pyakamaiyoo, “Embame latelenona,” lea-pyaa.
Pitisa mupa dupame baa-kisa tenge longo seteami-pyaa.
Dokopa Pailateme baa dee pisoo, “Kandeleno, dakaitame emba-kisa tenge longo lao setelyamino doko, embame piipi mende yanu pyao nalelepe?” lea-pyaa.
Dopa leamopa Jisasame dee pii mende yanu pyao nalea-pyaa. Dopa piamopa Pailate baa etete mona andea-pyaa.
Ee kana dii lao Napinya Kayamo Gii epe doko epelyali pyoo, Pailateme endakali anjetae palelyami dupanya mendai mende endakali dupame mokekena lelyamili pyoo mokata pyakamaingi-pyaa.
Gii dokopa akali Batapasa lenge mendepi endakali mendapua-pipame kapomane yanda pimaiyoo endakali mendapua pyao kumasetala anjetae paleami-pyaa.
Endakali kambu dupame ipupala Pailateme pandi pyekengeli pyekena lao tee leami-pyaa.
Dopa leaminopa Pailateme dokaita pisoo, “Nambame nyakamanya Kiŋi doko mokakapili lao masilyamipi?” lea-pyaa.
Pitisa mupa dupame Jisasa tilya maitala baa maiyamino doko masetala dopa lea-pyaa.
Dopa leamoaka doko, pitisa mupa dupame akali Batapasa doko mokekena lamana lao endakali kambu dupanya mona mende pali-pali pyakamaiyami-pyaa.
Dopa piaminopa Pailateme dokaita deaka pisoo, “Nyakama Jutamanya Kiŋi lengema dake nambame aipa pyakawape?” lea-pyaa.
Dopa leamopa dupame deaka puu lao lao, “Ita pokonya pyao yuka!” leami-pyaa.
Dopa leaminoaka doko, Pailateme dokaita lamaiyoo, “Baame koo aki mende piape?” lea-pyaa. Dopa leamopa dokaitame eteteaka puu lao lao, “Baa pyao yuka!” leami-pyaa.
Pailateme endakali kambu dupanya mona epe palisakamaitoo lao masetala Batapasa doko mokakamaiya-pyaa. Dopa petala yanda singi dupame Jisasa konjamepyapala pyao yukuina lao dokaita maiya-pyaa.
Dokopa yanda singi dupame Jisasa laminao kapomane isingi akali andake petenge anda dokonya kolandatala yanda singi tata doko pitaka ipao kambu pina leami-pyaa.
Dupame yonge pee wene pyapaele mende baanya petakamaitala ikililyambu kende mendapua nyoo langapu petala Jisasanya aiyombanya pyakamaiyami-pyaa.
Dupame baa minakasoo lalyoo, “Jutamanya Kiŋi, emba auu pyoo katape!” leami-pyaa.
Dupame kyoo konjame aiyombanya pyapa sopakalimi pyapa petala baa minakasoo luma lakao baa tama piami-pyaa.
Dupame baa minakasoo etapala dokopa yonge pee wene pyapaele wamba pyakamaiyamino doko lyokao nyepala baanya dupa tange pyakamaiyami-pyaa. Dopa petala baa pyao yukualanya laminao peami-pyaa.
Dokopa akali Saimone lenge doko kamalyatena katao yuu taono dokonya paanya epeamopa yanda singi dupame kaitinisa kandanyetala Jisasanya ita poko doko sakamaina leami-pyaa. Akali doko yuu taono Saitini tange Alekesandapa Lupasapanya takange-pyaa.
Dokopa dupame Jisasa laminao yuu kenge Golokota lenge dokonya pao pyakameami-pyaa. Kenge Golokota doko kapilyoo Matenakulimanda lengema.
Yuu dokonya pupala dupame baa tanda kayatame lao waene mende matasini-pipa pyasilya pyasena petala Jisasa nena lao maiyami-pyaa. Dopa piaminoaka doko, nanenya kaya-pyaa.
Dokopa dupame Jisasa ita pokonya pyao yukuiyami-pyaa. Yanda singi dupanya apimi Jisasanya yonge pee dupanya mende nyetape lao kana yakane dupa pyasoo male pyooita miniamino akali dupame mokosoo nyiami-pyaa.
Yongama niki popo pyaa gii ongonya Jisasa pyao yukuiyami-pyaa.
Jisasa-kisa tenge seteami pii doko, “Jutamanya Kiŋi dokona,” lao pepa pyatae katea-pyaa.
Baa-pipa awapa dee akali pake nao makongao paenge lapoma apata pyao yukuiyami-pyaa. Mende doko baanya kingi tolae-kaita, mende doko koya-kaita yukuiyami-pyaa.
[Dopa piamino dokome pii pepa pyapae singi dokonya, “Mana setapae nepenge endakali dupa-pipa baa pyasoo itaki pyatamina,” lapae singi doko angi jia-pyaa.]
Jisasa pyao yukuotae kateamo dokonya-kaita endakali payamino dupame Jisasa kilya kandao aiyomba ema-ema pyoo dapa leami-pyaa: “‘Losuu anda andake doko lakyepala yuu gii tepoma pitona,’ leeno akali dake!
Embame emba tangeme pupu latala ita poko doko yakinatala isa ipu!” lao kaa kaa leami-pyaa.
Mendai dopaka pyoo, akali pitisa mupapi mana setapae masingi akalipi dupame baa lamba lao nyakamalapo lao pituu, “Baame endakali waka dupa nisiamoaka doko, baa tange kapa pao nisala naelyamo.
Kataisa doko, naima Isataele dupanya Kiŋi doko, epapu ita poko doko yakinatala isa epena. Dopa pitamopa naimame kandatala baa lao masoo minamanalena,” leami-pyaa. Akali lapoma baa-pipa awapa yukuotae kateambino dolapome apata baa kandao pii koo leambiaka-pyaa.
Kotaka andawai pungupungu dokonya pituu, yuu doko pitaka kuiyatala kuiyatayaka katao pao alemande kiloko tepo lea-pyaa.
Kiloko tepo dokonya Jisasame etete puu lao lao, “Eli, Eli, lema sapakatani?” lea-pyaa. Dopa leamo doko kapilyoo, “Nambanya Gote, nambanya Gote, embame namba aipuma yakinelepe?” lea-pyaa.
Dopa leamo doko endakali dosa kateamino dupanya mendapuame sepala lao pituu, “Ilainja lao wii lelyamona salapape,” leami-pyaa.
Dopa latala akali mendeme alo pyao pao koma jepaemende waene kaa pipae mendenya poyatala itakali mendenya tuku petala Jisasa nena lao makapusakamaiya-pyaa. Dopa petala baame lao pituu, “Ilainjame baa kondao nyala epelyape lao kandamana malisetalapa,” lea-pyaa.
Dokopa Jisasame eteteaka puu lao ae latala baa kumia-pyaa.
Dokopa losuu anda andake dokonya lapalapa pyatu doko ketae ulusa pituu kanguoo yuunya tuu latala lapo pyoloo pia-pyaa.
Yanda singi amii isingi akali Jisasanya enomba-kaita kateamo dokome Jisasa dopa pyoo kumiamo doko kandatala, “Kiningi etete, akali dake Gote Ikiningi lamona,” lea-pyaa.
Enda mendapuame kuki tependale pituu kandatae peteami-pyaa. Dutupanya mende doko Matia Makatala tange dokopi, dee Jemesa muu dokopa Josisapanya endangi Matia dokopi, dee Salomipi dutupame kandatae peteami-pyaa.
Wamba Jisasa Galili yuu dokonya kateamo dokopa enda dutupame baa watao pupala baa nisiami-pyaa. Dee enda longo mendapua Jisasa-pipa awapa Jetusaleme lalyoo peamino dupa dosa kateamiaka-pyaa.
Yuu doko kualanya pia-pyaa. Yuu gii doko Sambasanya opale depa lenge kalai gii yuungi mende-pyaa.
Dopa pingi dokonyana Josepe Atimatia tange kanjole kenge epe singi mende epea-pyaa. Baame Gotenya isingi doko malisoo katengeaka-pyaa. Baame paka nakayao Pailate peteamo dokonya pupala Jisasa dina lao tee lea-pyaa.
Dopa leamopa Pailate dokome baa yapa kumalame lumu lao mona andea-pyaa. Dopa petala yanda singi amii isingi doko epena latala, “Baa kumatalape?” lao pisia-pyaa.
Yanda singi isingi dokome Jisasa kini kumatalamona lao lamaitiamo dokopa Josepeme kondao nyina lea-pyaa.
Dokopa Josepeme lapalapa epe kyoto mende sambapala pao Jisasa kondao isa nyepala lapalapa dokome ambo pia-pyaa. Dopa petala malu pipenge kananda mende tumbinya seteami dokonya setapala kana mende kapilya mina-mina pyoo minao pao malu kambu doko piti pia-pyaa.
Enda Matia Makatala tange dokopa Matia Josisa endangi dokopame Josepeme Jisasa seteamo panda doko kandeambi-pyaa.
Sambasa gii doko pateamopa Matia Makatala tange dokopi, Matia Jemesa endangi dokopi, enda Salomipi dutupame Jisasa kai pyala mona latala welepi opale tunduma pingi mendapua sambeami-pyaa.
Sandeenya yongama wamba niki pyakaya-kaita malu dokonya peami-pyaa.
Dupame pao pituu, “Malu kambu dokonya kana piti petae doko apimi kapilya mina-mina pyoo nyakata laape?” lao mende lamai lamai pyoo peami-pyaa.
Pupala kandeaminopa kana doko nyoo kapya latae sia-pyaa. Kana doko etete andake mende-pyaa.
Enda dupame malu dokonya kolandatala akali yonge pee londe kyoo lapae pingi mende kingi tolae-kaita pilya siasa kandatala mona andao walu leami-pyaa.
Dopa piaminopa baame enda dutupa lamaiyoo, “Nyakama mona andao walu nalalapape. Jisasa Nasatete tange ita pokonya pyao yukuiyamino doko nyakamame kutilyamino. Baa sakatatalame lamo. Angenya nasilyamo. Baa seteamino panda dake kanjepa.
Nyakamame pupala baanya disaipele dupapi Pitapi lamaiyoo, ‘Baa wambao Galili yuu dokonya pelyamo. Wamba baame nyakama langiamoli pyoo nyakamame baa Galili yuu dokonya kandatamina,’ lamaiyepape,” lea-pyaa.
Enda dupame kamanda pyakalyetala malu doko yakinatala mona andao walu lao paka peami-pyaa. Dupame paka kayamino dokome endakali mende lamaiya nayami-pyaa.
[Sandee gii dokonya yongama wamba Jisasa sakatatala Matia Makatala tange dokome wambao kandena lao panea-pyaa. Wamba enda doko-kisa enjele koo kalange paleamopa Jisasame watao pyakamaiya-pyaa.
Jisasa-pipa awapa kateamino endakali dupa ee lao yamataka lao peteaminopa, enda dokome pupala dokaita lamaiyoo, “Jisasa lenge tao katamupa nambame kanjona,” lea-pyaa. Dopa leamopa dokaitame sepala pii doko kiningina lao masala nayami-pyaa.
<range>
Maitakao disaipele dupanya lapoma yuu taono doko yakinatala peambinopa dolapome kandena lao Jisasa waka joo peambino dokonya pea-pyaa.
Dolapome pupala disaipele yangi dupa lamaiyambinopa dolapome kiningi lelyambinona lao dupame masala nayamiaka-pyaa.
Maitakao akali kingi ita mende-kisa dee mendai dutupa nee nao peteaminopa Jisasa baa dokaitame kandena lao ipao panea-pyaa. Dopa petala baa sakatatala paneamopa kandeamino endakali dupame kiningi lelyaminona lao masala nayamino dokonya dokaita pyalanya lao, “Nyakamame kiningina lao masala naenya, tuu pyoo mona pyakilyoo kalyaminona,” lea-pyaa.
Dopa latala baame dokaita lamaiyoo, “Nyakamame yuu dupa pitakanya pupala Wai Pii Epe doko endakali dupa pitaka lamaiyepape.
Masoo minao kaimbu nyetamo endakali doko Goteme pyoo nyeta. Masoo minala nayatamo endakali doko daa latala watao pyata.
Masoo minatamino endakali dupame kongali datupa pitami. Dupame nambanya kenge doko lao enjele koo dupa watao pyatami. Dee pii tata waka dupa latamiaka.
Kanopato salenda dupa kingimi minatala koyala nayatami. Tomakai dupa napala kumala nayatami. Endakali yaina pyapae dupa kingimi minataminopa yaina dupa mee jetamina,” lea-pyaa.
Kamongo Jisasame pii dutupa lamaitiamopa Goteme baa kaiti-kisa lanyia-pyaa. Dopa piamopa baa Gotenya kingi tolae-kaita kalyamo.
Disaipele dupame yuu dupa pitakanya pupala pii doko lamaiyami-pyaa. Dopa piaminopa Kamongo dokome nyakama-pipa kalai awapa pyoo kongali piamino dupanya baame pii doko angi injisia-pyaa.]
Tiopilasa, emba akali etete epe! Wamba naimanya kainanya kalai tata sakateamo dupa Gotenya pii lamaingi akali mendapuame lengeme kandatala dupanya lao leaminopa naimame siama. Dee akali longo dupame dokaitanya pii sepala tolao setalanya pepa dupa pyao makande piami-pyaa.
<range>
Pii wamba pepa pyanya seteamino dupanya kiningi pii dupa embame masokondape pipi lao nambame kandeamino endakali dutupa deaka pisoo sepa sepa petala pii mendenya pali pali pitame latala tolasakatoo lao embanya pepa dake pyakondape pyoo pyekelyo.
<range>
Jutia yuu dokonya akali Etote lenge mende katea-pyaa. Baa akali andake kiŋi joo kateamo gii dokopa, pitisa Sakataya lenge mende katea-pyaa. Baa pitisa tata Apaisa lenge dokonya mende-pyaa. Baanya etanenge Ilisapeta lenge dokonya yumbange takangepi dupa pitisaka katengema-pyaa.
Dolapome Gotenya mana setapae dupa tolao minao pitipala mana tolatae dupa pitaka watao minao pii mendaipi mende yalala nayao payambinopa Kamongo dokome kapana lao masia-pyaa.
Enda Ilisapeta doko ingi pyakilyiamosa dolapome wane mende namandyuu pituu wambake jiambi-pyaa.
Yuu mende Sakatayanya kalai pingi gii doko epeamopa, Gote lao tama pyoo pitisa kalai doko pyaanya katea-pyaa.
Kateamopa pitisa dupame makande pingili pyoo petala baa yapao nyepeaminopa Sakatayame Gote tama pyoo ita dii tunduma pipae mendapua tunduma pina lao Kamongo dokonya losuu anda andake dokonya yangala pea-pyaa.
Sakatayame ita dii dupa tunduma pina lao Gote lao yangengeli pyoo yangeamo gii dokopa endakali kamanda kambu pyao kateamino dupa pitakame loma soo kateami-pyaa.
Sakatayame kandeamopa Kamongonya enjele mende ipupala tunduma pingi yangenge olata toko kingi tolae-kaita singi dokonya ipao katea-pyaa.
Kateamopa Sakatayame baa kandatala walu lao etete paka kaya-pyaa.
Dokopa enjele dokome baa lamaiyoo, “Sakataya, emba paka nakayape! Embame mende Gote-kisa tee lao loma sipino doko baame sepelyamona, embanya enda Ilisapeta dokome wane ane mende manjakatana, embame wane doko kenge Jone lape.
Emba mona yaepao eteke kayao katate. Wane doko mandipatamopa, endakali longo dupame mona yaepatamiaka.
Baa Kamongonya enomba dokonya andake joo katata. Baa bia akipi waenepi dupa etete nanao katata. Baa endanginya ingiandaka pititamopa Oli Sipitisa doko tee pyao baa-kisa tumbasalanya ipata.
Dopa pitamopa baame Isataele endakali longo dupanya mona sakatasakamaitamopa dupame nyakamanya Kamongo Gote doko lao masetami.
Oli Sipitisa dokome Ilainja-kisa pupu lao epeamoli pyoo baa-kisa ipatamopa baame Kamongo doko ipatana lao baa wambata. Wambatala baame wanepi takangepi waka joo katenge dupa nyoo pyaseta. Baame Gotenya pii watao minala naenge dupame mana tolao minao paenge endakali dupame masingimali pyoo masina lao minao kapilyeta. Baame endakali dupa depa lakamaitamopa dokaitame Kamongo dokonya depa latae endakali joo katatamina,” enjele dokome dopa lea-pyaa.
Dopa leamopa Sakatayame enjele doko lamaiyoo, “Embanya pii leeno doko aipa petala nambame kiningina lao masotope? Namba akali wambake. Nambanya enda dokonya ee kana longo dupa patayakana,” lea-pyaa.
Dokopa enjele dokome baa lamaiyoo, “Namba Gepetiele lenge! Namba Gotepa awapa katenge! Gote tangeme embanya pii wai epe dake nambame minakao langya puu lapumosa epelyo.
Dopana, embame nambanya pii doko kiningi lamo lao masala nayaleno dokonya emba pii laa nayao nengekaita lyokatae katao pii lalo dutupa kiningi jetamo gii doko kandao nyete. Pii dutupanya gii doko ipatamopa angi jetana,” enjele dokome dopa lea-pyaa.
Endakali kateamino dupame Sakataya malisoo kateami-pyaa. Sakataya baa losuu anda andake dokonya aki mendeme minanjipumosa yapa naepelyape lao longo lao masiami-pyaa.
Maitakao Sakataya kamanda epeamopa baanya nengekaita lyokeamosa endakali dupame baa losuu anda andake dokonya mendita mende kandalame lamo lao masiami-pyaa. Dokopa baame pii mende nalenya nengekaita lyokatae katao kingimiaka makande pia-pyaa.
Dokopa losuu anda andake dokonya Sakatayanya kalai pingi gii doko etapeamopa baa andaka pilyia-pyaa.
Pilyeteamopa maitakao baanya enda Ilisapeta dokonya inginya wane tee piamopa kana yuungi dupanya andaka yalo petae pitipala pii dapa lea-pyaa:
“Namba wane namandipala endakali dupanya enombanya elya nyingi doko Goteme koe pyekeana,” Ilisapetame lea-pyaa.
Ilisapeta doko wane tongata pituu kana tokange pateamopa Goteme enjele Gepetiele doko Galili yuu dokonya yuu taono Nasatete lenge dokonya pena lea-pyaa.
Yuu dokonya enda mapuakae mende akali Josepe lenge dokonya nyetana latae doko pii lamaiya pena lea-pyaa. Josepe doko Kiŋi Dapiti lenge dokonya tatanya mandipae-pyaa. Enda mapuakae doko kenge Matia lenge-pyaa.
Enjele Gepetiele dokome Matia peteamo andaka dokonya kolandatala baa lamaiyoo, “Emba mona yaepao pitipi! Kamongo dokome emba kandao mona epe palyetelyamo. Baa embapa awapa kalyambinona,” lea-pyaa.
Enjele dokome Matianya mona epe palisoo pii dutupa leamopa, Matiame mona andao etete walu lao pii doko aipale mende langilyape lao masia-pyaa.
Dokopa enjele dokome baa lamaiyoo, “Matia, emba paka nakayape! Goteme emba kandao mona epe palyetelyamo.
Kandeleno, embanya inginya wane ane mende palitamopa mandipala embame baa kenge Jisasa late.
Baa kenge soo katata. Baanya kenge doko Etete Ketae Katenge dokonya Ikiningina latami. Kamongo Goteme wane dokonya yumbange Dapitinya isingi kalai doko wane doko maita.
Baame kiŋi joo Jekope tata doko koteaka lao tanga tangapi isoo katata. Isoaka katao kayala nayatana,” enjele dokome dopa lea-pyaa.
Dopa leamopa Matiame enjele doko lamaiyoo, “Namba akali mendepa tole napilyo doko embame pii leeno doko aipa petala kiningi jetape?” lea-pyaa.
Dokopa enjele dokome Matia lamaiyoo, “Oli Sipitisa doko emba-ketae ipata. Etete Ketae Katenge pupu lapae dokome emba isoo katata. Goteme wane epe etete doko embanya inginya palyetakatamopa, embame manditino doko kandao kenge Gote Ikiningi latami.
Embanya kaiingi Ilisapeta lenge enda wambake kandapino dokonya inginya wane ane mende pilyamo. Wamba ingi pyakilyetae wane namandipengena lengema kandapino doko indupa wane tongata pitipumopa kana tokange patelyamo.
Goteme kalai mendaipi mende pyanya kokala naenge daape!” enjele dokome dopa lea-pyaa.
Dopa leamopa Matiame baa lamaiyoo, “Namba Kamongo dokonya kendemane endana, embame pii leeno doko namba-kisa epekena kapa lumuna,” lea-pyaa. Dopa lateamopa enjele dokome Matia yakinatala baa pea-pyaa.
Maitakao Matia sakatatala Jutia yuu dokonya yuu manda singi dupanya taono mendenya yapa pea-pyaa.
Pao pyakamatala baa Sakatayanya andaka kolandatala baanya kaiingi Ilisapeta kandao, “Auu pyoo petelepe?” lao pisia-pyaa.
Matiame baa pisiamo doko Ilisapetame siamo gii dokopaka Ilisapetanya ingi dokonya wane peteamo doko ema pia-pyaa. Dokopa Oli Sipitisa dokome ipao Ilisapetanya mona sakatasoo tumbalu pia-pyaa.
Dokopa Ilisapetame pii mende puu lao dapa lea-pyaa: “Goteme emba auu pisipumosa embame enda dupa pitaka ita minilino. Embanya inginya wane tee pilyamo doko Gotenya auu pipae.
Namba enda epe api kaita nambanya Kamongo dokonya endangi dokome namba kanja epepe?
Embame namba kandao pii lapino doko kaleme sipupa nambanya wane inginya pitipumu dokome mona etete yaepao ema pyuu petelyamo.
Kamongonya pii emba-kisa epeamo dupa tenda kiningi jetana lao masoo minapino dokonya emba mona yaepao pilyenona,” Ilisapetame dopa lea-pyaa.
Dokop Matiame lao pituu, “Nambanya moname Kamongo doko lao tama pilyo. Goteme namba pyoo nyilyamo doko lao masetala mona etete yaepelyo.
<range>
Namba baanya kendemane enda kenge nasingi doko kondo kaya. Indupapi tangapi endakalinya mandipaenya mandipae dupa pitakame namba Goteme mona yaepasiana latami.
Gote etete pupu lapae dokome namba-kisa kalai andake doko piana baa eteteaka epe.
Endakalinya mandipaenya mandipae baa andanda semaiyoo paliuu pelyami dupa baame kondo kayao katenge.
Baa pupu lapae dokome kalai andake mende pia. Nyakama tangeme alyasale joo kalyamano lao masingi endakali dupa baame watao nepa nepa pia-pyaa.
Baame kiŋi pupu lapae dupa isa pyandatala, kenge nasingi endakali dupa minalyia.
Opale daa jilya endakali dupa epeme kapa pisetala, opale longo silya endakali dupa mee pena lao watao pingi.
Baame naimanya yumbange dupapi, Apotakame dokopi, Apotakamenya mandipaenya mandipae palitami dupa pitakapi dupa nisotona leamoli pyoo, baanya kondo kaenge mana doko kame sala nayao kalai akali Isataele dupa nisoo kateana,” lao Matiame wee joo lea-pyaa.
<range>
Dopa latala baa Ilisapetapa kana tepomapi mende pitipala baanya andaka pilyia-pyaa.
Indupa enda Ilisapetanya wane mandipenge gii doko epeamopa, wane ane mende mandea-pyaa.
Enda dokonya makisa katengepi palupi dupame wane doko manjomo lapae sepala Kamongo dokome baa etete kondo kayalame lumu lao Ilisapeta mona yaepeamoliaka piami-pyaa.
Koto kalange pateamopa koto tukulapo dokonya wane ŋaŋa dokonya elya pingi kambu kepakamaipenge gii doko epea-pyaa. Dokopa endakali dupame limbatala wane doko baanya takangenya kenge lengeli pyoo, “Sakataya lamana.” leami-pyaa.
Dopa leaminoaka doko, endangi dokome dokaita lamaiyoo, “Daa, wane doko kenge Jone lamanana!” lea-pyaa.
Dopa leamopa dokaitame baa lamaiyoo, “Embanya apangepi kaiingipi kenge doko lenge mende nakatengena,” leami-pyaa.
Dopa latala kingimiaka makande pyoo takange doko pisoo pituu, “Embame wane doko kenge api lakamili lao masilipi?” leami-pyaa.
Dopa leaminopa takange dokome pepa pingi selesa mende peena lao kingimi makande pia-pyaa. Selesa mende maitiaminopa pepa pyao pituu, “Wane dokonya kenge Jonena,” lao baame pepa pia-pyaa. Dopa lao pepa piamopa endakali dupame kandatala mona andeami-pyaa.
Gii dokopaka pupae lao Sakatayanya nengekaita dee lumbiamopa baame Gote lao tama pia-pyaa.
Dokopa baanya makisa katenge endakali dupame paka kayami-pyaa. Jutia yuu manda dupanya katenge endakali pitakame Sakatayapi enda wanepi dutupanya lao pii longo lao tayami-pyaa.
Lao tayamino doko siamino endakali dupa pitakame dapa lao masiami-pyaa: Kamongo dokome wane doko pupu lao nisoo katapalumuna lao masetala lao pituu, “Tenda wane doko aipale joo katata lusilyamape?” leami-pyaa.
Oli Sipitisa doko ipao wane dokonya takange doko-kisa tumbiamopa, baame potopesa joo dapa lea-pyaa:
“Naimame Isataele dupanya Kamongo Gote doko lao tama pyoo katamana. Baanya endakali dupa kii tamao pyoo nyalanya epea.
Baame baanya potopesa etete epe tee pyao kateamino dupa lungu piamopa leamoli pyoo, naimanya Pyoo Nyingi Akali pupu lapae doko katena lea. Akali doko Gotenya kalai akali Dapiti tata dokonya katena lea.
<range>
Akali ongome naimanya yandapipi dupapi naima etete auu nakaenge dupapi dupanya kingilyaka naima pyoo nyia.
Baame naimanya yumbange dupa kondo kayapala pii etete epe lao seteamo doko masetayaka katea-pyaa.
Baame naimanya yumbange Apotakame doko-kisa pii lalu lao lelyona leamoli pyoo naima-kisa pitoo lao pilyamo.
Baame naima indupa paka nakayao baanya kalai pyakalapale lao yandapipi dupanya kinginya naima pyoo nyilyamo.
Naima katatamano gii doko pitaka etete epe tolatae joo baanya enombasa katao baame leamoli pyoo pyoo katatama.
Wane, emba Gote Etete Ketae Katenge dokonya potopesana latami. Emba wambao pupala Kamongo doko epena lao kaitini dupa depa lakamaiti.
Dopa pitinopa Kamongo dokome baanya endakali dupanya koo dupa kunanya nepao pyoo nyingina lao embame endakali dupa mana lamaiti.
Naimanya Gote dokome endakali eteteaka kondo kaelyamo dokonya-kaita Kamongo dokome endakali pyoo nyingi. Dee naimanya Gote dokome endakali eteteaka kondo kaelyamo dokonya-kaita yuu yongasingi bui dokome naima tii piseta.
Goteme naima mona lyuu lao kalyepape lao bui dokome naima iminjetaenya petenge kumapenge endakali dupa tii pisala ipata,” Sakatayame dopa lea-pyaa.
Dokopa Sakatayanya ikiningi doko andao angi joo mona kyoto jia-pyaa. Dopa pyoo katao Isataele endakali dupame kandapenge gii doko naepeamopa, wambao endakali napalenge yuu mendasa malisoo katea-pyaa.
Akali Okasatasa lenge doko Loma yuu dokonya Kapomanenya Isingi Mupa katao baame yuu pitakanya endakali dupa kenge pepanya setena lao baame pii doko yuu pitakanya wai lao taya-pyaa.
Akali Saitiniasa lenge doko Sitia yuu dokonya kapomane andake kateamo gii dokopa, endakali dupanya kenge pepanya kandasoo piami-pyaa.
Kenge pepanya setena lao yuu wakale katenge endakali mendai mendai lao dupa nyakama tangenya yuu taono dupanya peami-pyaa.
Dokopa Josepe baa Dapiti tatanya mandipae dokonyana Galili yuu dokonya taono Nasatete katao, Jutia yuu dokonya Dapitinya taono Beteleme lenge dokonya pea-pyaa.
Enda Matia doko Josepenya nyetana latae peteamo dokonya awapa kenge setambana lao peambi-pyaa. Enda doko wane tongata peteamopa awapa peambi-pyaa.
Pao pyakamatala peteambinopa Matia wane maita pia-pyaa.
Dokopa Matiame baanya wane mupa ane doko mandea-pyaa. Mandipala lapalapame ambo pyapala mena pulumakawanya nee nenge tapoko mendenya setapala isoo petea-pyaa. Endakali opone palenge anda dokonya palipenge panda nasiamosa dopa pia-pyaa.
Kuka dokonya yuu dosale mena sipisipi setao katenge akali mendapuame nyakamanya mena sipisipi dupa pau mendenya setao kateami-pyaa.
Kateaminopa Kamongonya enjele mende ipupala akali dupa-pipa kalyu pia-pyaa. Kamongonya tii pipae dokome dokaita-kisa tii piyoko leamopa, akali dupame kandatala etete pakame kumiami-pyaa.
Dopa piaminopa enjele dokome dokaita lamaiyoo, “Nyakama paka nakayalapape! Nambame wai pii epe mende minao nyakama langya epelyona salapape! Wai pii epe dokome endakali pitakanya mona etete yaepaseta.
Indupa kuka gii dakepa enda mendeme Dapitinya taono dokonya nyakamanya Pyoo Nyingi Akali doko mandipilyamo. Baa Kataisa. Baa Kamongo doko.
Wane doko dapa petae silyamona, nyakamame kandatala baa lamo lao masalamino. Endangi dokome wane doko lapalapa mendeme ambo pyapala mena pulumakawanya nee nenge tapoko mendenya palelyamona kutao pao kanjaminona,” lea-pyaa.
Enjele dokome dopa lateamopa dee kaitinya enjele kambu etete andake mendeme yapa ipao baa-pipa tole katapala dokaitame dapa lao Gote tama pyoo wee leami-pyaa:
“Gote kaitinya katenge doko lao tama pilyamanona pyepape! Baame isa endakali dupa etete auu kayao masilyamona, nyakama mona lyuu lao kalyepape!” lao wee leami-pyaa.
Dopa latala kaiti-kisa pateaminopa, sipisipi setao katenge akali dupame lao pituu, “Mende pyomo lao Kamongome naima langyomo doko Beteleme dokonya yapa kanja muaa,” lao mende lamai lamai piami-pyaa.
Dopa petala dupame Beteleme dokonya yapa pupala Matia Josepepa dolapopi dee wane doko mena pulumakawanya nee nenge tapoko mendenya siamo dokopi dutupa kutao pao kandeami-pyaa.
Dupame kandatala enjele dokome wane dokonya lao pii lamaiyamo siamino dupa lao paneami-pyaa.
Lao paneaminopa pii doko siamino endakali dupa pitaka mona andeami-pyaa.
Dopaka doko, Matiame sepala pii dutupa pitaka baanya monanya nene yapao masoo petea-pyaa.
Wamba enjele dokome akali mena sipisipi setao katenge dutupa kandao lamaiyamoli pyoo angi kandatala siamino dupapi kandeamino dupapi dutupa pitaka lao masetala Gote lao lalyoo tama pyoo pilyiami-pyaa.
Koto gii tukulapo dokonya wane dokonya elya pingi kambu kepakamaipenge gii doko epea-pyaa. Dokopa wane dokonya elya pingi kambu kepatakamaitala wane doko kenge Jisasa leami-pyaa. Wamba Matianya inginya wane napeteamopa enjele mendeme kenge lena leamo dokoaka leami-pyaa.
Kamongonya mana setapae dupanya dapa lao pepa pyapae singi-pyaa: “Enda mendeme wane mupa doko ane mende mandea kandeno doko, Kamongo dokonyana lao manjepape!” latae singi-pyaa. Dopa lapae singili pyoo Jisasanya endangi takangepame Kamongome mana setapae Mosese maiyamo dupa watao minao wane endangipa dolaponya kaimala pipae walya pyao nepala pupenge gii doko epeamopa, dolapome wane Jisasa doko Kamongo doko maiyanya mandyuu Jetusaleme yuu dokonya peambi-pyaa.
<range>
Dee Kamongonya mana setapae dupanya dapa lapae singi-pyaa: “Yaka imi lapoma maiyepape! Daa tamo kandao doko, yaka maileo yakane mendalapo maiyepape!” lapae singi-pyaa. Dopa lapae singiliaka pyoo dolapome Kamongo lao tama pyoo epe mendalapo kundi joo maiyanyaka peambi-pyaa.
Gii dokopa akali Simione lenge mende Jetusaleme yuu dokonya katea-pyaa. Baa akali epe tolatae joo katao Gote lao tama pyoo katenge-pyaa. Akali mendeme Isataele endakali dupa mona yaepasoo kii tamao nyala ipatana lao malisoo katelyamopa Oli Sipitisa doko baa-kisa katenge-pyaa.
Oli Sipitisa dokome wambao Simione doko kandao dapa lamaiya-pyaa: “Emba yapa kumala nayate. Kamongo dokonya Kataisa doko kandatala kumatena,” lea-pyaa.
Yuu mende Oli Sipitisa dokome akali Simione dokonya mona sakatasiamopa baa losuu anda andake dokonya pea-pyaa. Gii dokopa Jisasanya endangi takangepame Kamongonya mana seteamoli pyoo losuu anda andake dokonya wane doko mandyuu peambiaka-pyaa.
Peambinopa Simione dokome wane doko kopyoo nyepala Gote lao tama pyoo dapa lea-pyaa:
“Kamongo, embame leenoli pilino doko namba embanya kendemane doko mona lyuu lasetala yakinape.
Naima pyoo nyetamo doko nambanya lengeme kandatelyo.
Pyoo nyingi doko endakali pitakanya enombanya panateleno.
Baa tii pipae dokome endakali tata waka dupa tii pisoo emba tata Isataele dupa kamongaseta.” Simioneme wane doko lao masetala pii dutupa lao Gote tama pia-pyaa.
Baame pii dutupa lateamopa wane dokonya endangi takangepa dolapome sepala moname longo lao masoo peteambi-pyaa.
Dokopa Simioneme wane Jisasapi endangi takangepi dutupa Goteme auu pisina lao loma setakamaitala, Jisasanya endangi Matia doko lamaiyoo, “Kandeleno, Isataele endakali longo dupa wane dake-kisa kapa pao lombapae setaminopa dee longo dupame sakatatamina lao Goteme baa panasetelyamo. Dokonya endakali longo dupame nyakamanya masingi yalo petae katenge dupa panasoo tanga lataminopa, itate mendeme embanya mona doko yangatana,” Simioneme lea-pyaa.
<range>
Gii mendai dokopaka potopesa enda Ana lenge mende petea-pyaa. Baa Asaa tata akali Panyuele dokonya wanenge enda wambake etete mende-pyaa. Baa wamba mapuakaesa akali nyepala akalingipa awapa ee kana kalange pitipiambinopa akalingi kumia-pyaa.
Akalingi kumapeamopa baa walyakae ee kana kingi ita tukulapo-kisa dee kitomende pituu, losuu anda andake doko yakinala nayao petenge-pyaa. Kuka kotakapi baame Gotenya kalai pyakamaiyoo loma soaka pituu nee nanenge gii epelyali pyoo nanao petenge-pyaa.
Matiapi, Josepepi, wane dokopi losuu anda andake dokonya kateamino gii dokopaka baa dutupa kateamino tengesa dosa ipupala Gote lao tama pima-pima pia-pyaa. Jetusaleme dokonya Pyoo Nyingi Akali doko malisoo kateamino endakali dutupa pitaka enda Aname wane dokonya lao pii lamaiya-pyaa.
Endangi takangepa dolapome Kamongo dokome pii lao seteamo mana dupa pitaka minao etapala, Galili dokonya pao nyilyambonya yuu taono Nasatete lenge dokonya andaka pilyiambi-pyaa.
Dokonya katao wane doko andapala angi jia-pyaa. Baame manapi masingipi longo lao nyoo kateamopa Goteme baa auu kaya-pyaa.
Ee kana dii lao Jisasanya endangi takangepa dolapome Napinya Kayamo Gii epe dokonya Jetusaleme yuu dokonya pengembali pyoo, Jisasa baa ee kana kingi ita mende-kisa dee lapoma katapeamopa gii epe dokonya Jetusaleme pengemali pyoo awapa peami-pyaa.
<range>
Maitakao Napinya Kayamo Gii doko etapeamopa wane Jisasa doko Jetusaleme dokonya mee katea-pyaa. Baanya endangi takangepame wane doko Jetusaleme mee kalyamona lao masala nayao andaka pilyoo peambi-pyaa.
Dolapome wane doko endakali dupa-pipa awapa pao pimina lao masiambi-pyaa. Dopa lao masoo pupala alemandi dokonya nyilyambonya palupi kaita miningipi dupa-pipa wane doko awapa pao kalyamipi lao kutiambi-pyaa.
Kutao kayapala Jetusaleme dokonya kutala pilyiambi-pyaa.
Yuu gii tepo dokonya dolapome losuu anda andake kame dokonya kolamatala, baame mana lenge akali dupanya kainanya pituu dupanya pii dupa sepapu piseta pyoo peteamo kandeambi-pyaa.
Akali dupa pitakame baanya masepaepi pii yanu piapi dupa sepala moname longo lao masiami-pyaa.
Endangi takangepame walu lao baa kandeambi-pyaa. Kandatala endangi dokome Jisasa lamaiyoo, “Wane, embame aipuma nalimba kandao dopa pyepe? Embanya takangepa nalimbame mona etete kenda kayao emba kutao katapumbana,” lea-pyaa.
Dokopa Jisasame dolapo lamaiyoo, “Aipa lao masetala namba kutao katambipi? Nambame nambanya Takangenya anda dakenya pititina lao nyilyambome masala nayapimbipi?” lea-pyaa.
Dopa leamopa dolapome baanya pii leamo dokonya tenge masala nayambi-pyaa.
Dokopa baa dolapo-pipa andaka pupala dolaponya pii watao minao katea-pyaa. Dopa piamopa Matiame Jisasanya piipi manapi dutupa pitaka monanya nene yapao masoo petea-pyaa.
Jisasa baanya masingi epepi yongepi lapotanya andama-andama pyoo katea-pyaa. Dopa pyoo katao Gotepi endakalipinya enombasa baa koteaka lao akali epe doko katea-pyaa.
Wamba Kapomane Isingi Akali Mupa Taipitiasa lenge dokome Loma yuu doko pitaka ee kana kingi ita mende-kisa dee yuungi dupa isoo kateamopa, akali Pondiasa Pailate lenge doko yuu Jutia dokonya kapomane andake katea-pyaa. Gii dokopaka akali Etote lenge dokome yuu potopinja yakane Galili dokonya kapomanenya isingi akali katea-pyaa. Etotenya kaiminingi Pilipa lenge dokome yuu potopinja yakane Itutiapa Tekonaitasapa dolapo isoo katea-pyaa. Akali Laisaniasa lenge dokome yuu potopinja yakane Apilini doko isoo katea-pyaa.
Akali Anasa lenge dokopa Kayapasa lenge dokopa dolapo pitisa mupa kateambiaka-pyaa. Gii dokopa akali Sakataya ikiningi Jone lenge doko endakali napalenge yuu mendasa katea-pyaa. Baame pii lao katena lao Goteme baa pupu lasiamopa, Joneme endaki Jotane duu dokonya yuu singi dupa pitakanya pupala endakali dupa lamaiyoo, “Goteme nyakamanya koo pingi yanu dupa kunanya nepekena lao nyakama mona kapilyetala kaimbu nyalapape!” lao lamaiyoo katea-pyaa.
<range>
Dopa lao katatana lao potopesa Aisayame baanya pepa dokonya dapa lao pyaanya setea-pyaa: “Endakali napalenge yuu mendasa akali mendeme katapala wii lao, ‘Kamongonya kaitini doko depa lanya setakamaiyepape! Baanya kaitini dupa tolasakamaiyepape!
Yuu manda andakepi yakanepi dupa amao tanapala yuu yuli dupa kitumalapa! Kaitini uanga pipae dupa pitaka tolasetala kana nengenenge katapae singi kaitini dupa pyoo wasalapa!
Dokopa Goteme endakali dupa pyoo nyalanya kalai pingi doko endakali pitakame kandatamina,’” dopa lao pepa pyapae sia-pyaa.
Dokonya endakali tata longo dupa Joneme kaimbu pyekena lao ipata piaminopa, baame dokaita lamaiyoo, “Nyakama kanopato pambeanya mandipae dupa, apimi nyakama Goteme kapa pao imbu kayata doko langipumosa paka kayao wandyalanya epelyamipi?
Nyakama mona kapilyetala endakali mona kapilyetae dupame mana miningimali pyoo minalapape! Nyakamame nyakama tangenya mona dokome, ‘Apotakame naimanya takangena,’ lao masala nayalapape. Kana silyamo datupa Goteme kapa pao Apotakamenya wane jina lapyalina lao nambame nyakama langilyo.
Uaa doko ita tengenya depa latae sepelyamo. Dii epe manja naenge ita doko pitaka pokanya setapala itatenya soo yangatana,” lea-pyaa.
Dopa leamopa endakali limbatae peteamino dupame lao pituu, “Dopa tamo doko naimame aipa piamape?” lao piseta piami-pyaa.
Pisiaminopa baame dokaitanya pii yanu pyakamaiyoo, “Endakali mende yonge pee lapoma pyoo katatamopa endakali mende napyoo katatamo kandao doko, pyoo katatamo dokome mende maina! Endakali mende nee nao katatamopa, mende nanao katatamo doko mainakana!” lea-pyaa.
Dee takisa nyingi akali mendapua kaimbu pyekena lao ipupala dupame baa lamaiyoo, “Mana Lenge Akali, naimame aipa pimape?” leami-pyaa.
Dopa leaminopa baame dupa lamaiyoo, “Nyakamame takisa doko kapomaneme mana seteamoli pyoo nyepala dee mendapua konda pyoo nyala nayalapape!” lea-pyaa.
Dee yanda singi amii mendapuame ipupala baa pisoo, “Naimame aipa pimape?” leamiaka-pyaa. Dopa leaminopa baame dupa lamaiyoo, “Nyakamame endakali dupa pyalanya pyoo oapi dupa pake joo nyakamaiya nayalapape! Nyakamame endakali mendenya munipi oapi mende nyakamaiyanya sambo kosa lao paka pisala nayalapape! Dee nyakamame nyakamanya yole nyingi dupa kapana lao masalapapena,” lea-pyaa.
Joneme dopa lao kateamopa endakali dupa pitakame longo lao masetala Jone doko Kataisa taa aipape lao masiami-pyaa.
Dopa lao masiaminopa Joneme dupa pitaka lamaiyoo, “Nambame nyakama endakimi kaimbu pyekelyoaka doko, akali mende epelyamo dokonya pupu lapae dokome nambanya pupu lapae doko ita miningi. Baanya moko pee pingi kende dolapo tata lakamaipenge namba epe daa. Baame ipupala Oli Sipitisapa itatepa dolapome nyakamanya kaimbu pyakatana,” lea-pyaa.
“Baame baanya yati doko minao wiisa angi imbupi pyasoo silyamo dupa pitaka yapapala angi dupa baanya nee setenge anda dokonya setata. Imbu dupa ita konjala naenge dokonya soo yangatana,” lea-pyaa.
Dopa latala endakali dupa mona sakatasakamaiyanya Wai Pii Epe tenge longo dupa waipa soo lamaiyoo katea-pyaa.
Yuu mende yuu potopinja yakane isingi akali Etote lenge dokome baanya kaimininginya etanenge Etotiasa lenge doko tondao nyepala mana koo waka mendapua miniamosa Joneme endakali dupa lamaiyoo, “Baame kopeta pilyamona,” lao mana lamaiya-pyaa.
Dopa leamopa Etoteme baanya mana koo miniamo dupa pitakanya waipa soo Jone doko anjingi anda dokonya anjetae palena lea-pyaa.
Yuu mende Joneme endakali epeamino dupa pitakanya kaimbu doko pyakamaiyoo pituu, Jisasanya kaimbu pyakamaiyaka-pyaa. Jisasame kaimbu doko nyepala loma soo katemopa kaiti doko saa papa laloo pia-pyaa.
Dopa piamopa Oli Sipitisa doko yaka maileo joo Jisasa-kisa epeamopa, pii mende kaitinya katao leamo dokome lao pituu, “Emba nambanya Ikiningi mona setenge dokona, nambame emba kandao mona epe palyingina,” lea-pyaa.
Jisasa baa ee kana kingi ita tepomapi mende katapala baanya kalai tee pyao pyaanya pia-pyaa. Dokopa endakali dupame baa kandao Josepe ikiningina lao masiami-pyaa. Josepe baa Ilai ikiningi.
Ilai baa Matate ikiningi. Matate baa Lipai ikiningi. Lipai baa Melekai ikiningi. Melekai baa Janai ikiningi. Janai baa Josepe ikiningi.
Josepe baa Matatayasa ikiningi. Matatayasa baa Emosa ikiningi. Emosa baa Neame ikiningi. Neame baa Esalai ikiningi. Esalai baa Nakai ikiningi.
Nakai baa Meata ikiningi. Meata baa Matatayasa ikiningi. Matatayasa baa Semene ikiningi. Semene baa Joseke ikiningi. Joseke baa Jota ikiningi.
Jota baa Joanane ikiningi. Joanane baa Lesa ikiningi. Lesa baa Setapapele ikiningi. Setapapele baa Siatiele ikiningi. Siatiele baa Netai ikiningi.
Netai baa Melekai ikiningi. Melekai baa Atai ikiningi. Atai baa Kosame ikiningi. Kosame baa Elemetame ikiningi. Elemetame baa Ea ikiningi.
Ea baa Josua ikiningi. Josua baa Eliase ikiningi. Eliase baa Jotimi ikiningi. Jotimi baa Matate ikiningi. Matate baa Lipai ikiningi.
Lipai baa Simione ikiningi. Simione baa Juta ikiningi. Juta baa Josepe ikiningi. Josepe baa Joname ikiningi. Joname baa Elayakimi ikiningi.
Elayakimi baa Melia ikiningi. Melia baa Mena ikiningi. Mena baa Matata ikiningi. Matata baa Netane ikiningi. Netane baa Dapiti ikiningi.
Dapiti baa Jesi ikiningi. Jesi baa Opeta ikiningi. Opeta baa Boasa ikiningi. Boasa baa Sila ikiningi. Sila baa Nasone ikiningi.
Nasone baa Aminatape ikiningi. Aminatape baa Atamina ikiningi. Atamina baa Ani ikiningi. Ani baa Esotone ikiningi. Esotone baa Petesa ikiningi. Petesa baa Juta ikiningi.
Juta baa Jekope ikiningi. Jekope baa Aisake ikiningi. Aisake baa Apotakame ikiningi. Apotakame baa Teta ikiningi. Teta baa Neo ikiningi.
Neo baa Setaka ikiningi. Setaka baa Liu ikiningi. Liu baa Peleke ikiningi. Peleke baa Ipa ikiningi. Ipa baa Sila ikiningi.
Sila baa Kenana ikiningi. Kenana baa Apasata ikiningi. Apasata baa Sema ikiningi. Sema baa Noa ikiningi. Noa baa Lemeke ikiningi.
Lemeke baa Metusala ikiningi. Metusala baa Inoko ikiningi. Inoko baa Jeteta ikiningi. Jeteta baa Malalili ikiningi. Malalili baa Kenana ikiningi.
Kenana baa Inosa ikiningi. Inosa baa Sete ikiningi. Sete baa Atame ikiningi. Atame baa Gote ikiningi.
Joneme baanya kaimbu doko pyatakamaiyamopa Jisasame endaki Jotane doko yakinea-pyaa. Dokopa Oli Sipitisa dokome baa-kisa tumbatala laminao endakali napalenge yuu mendasa pea-pyaa.
Yuu gii kingi ita kitomende endakali napalenge yuu dosa kateamopa, Sataneme baa minao makande peta pia-pyaa. Gii dutupa Jisasa baa nee mendaipi mende nanao katapala lopo kaya-pyaa.
Dokopa Sataneme baa lamaiyoo, “Emba Gote Ikiningi tamo kandao doko, embame kana dake kapilyetala nee jina laa!” lea-pyaa.
Dopa leamopa Jisasame baanya pii yanu pyakamaiyoo, “‘Endakali mende nee nenge tenge dokonya iki saka nakatengena,’ lao pepa pyapae silyamona,” lea-pyaa.
Dokopa Sataneme baa kaiti ketaele laminao pyakalyetala isa yuu dake pitaka lee mendai kandena lao laitaka pia-pyaa.
Laitaka petala Sataneme Jisasa lamaiyoo, “Dupanya isepenge kalaipi dee kalai dupanya kenge singipi dupa pitaka namba-kisa sepelyamona emba ditoana, nambame masingili pyoo mokosepenge.
Dopana, embame namba lao tama pyoo luma lakatenopa, kalaipi oapi dupa pitaka embanya joo setana,” lea-pyaa.
Dokopa Jisasame baanya pii doko yanu pyakamaiyoo, “Pii mende dapa lao pepa pyapae silyamo: ‘Embame embanya Kamongo Gote doko tama pyoo baanya iki kalai pyakamaiyoo katape!’ lapae silyamona,” lea-pyaa.
Dopa lateamopa Sataneme Jisasa laminao Jetusaleme pupala losuu anda andake kame etete ketae dokonya katena lea-pyaa. Dopa latala baame Jisasa lamaiyoo, “Pii mende dapa lao pepa pyapae silyamo: ‘Goteme baanya enjele dupame emba isokondape pina laapomona,’ dee ‘Aopyoo latala kaname embanya mokopi mende koyatame lao enjele dupame emba kopyoo nyalamino.’ Dopana, emba Gote Ikiningi tamo kandao doko, ketae dokonya katao isa manga!” lea-pyaa.
<range>
<range>
Dopa leamopa Jisasame baa lamaiyoo, “‘Embame embanya Kamongo Gote doko minao makande napipi!’ lapae silyamona,” lea-pyaa.
Dokopa Sataneme baanya makande dupa pitaka pyoo etapala gii waka mendepa baa makande pyaanya malisoo Jisasa yakinea-pyaa.
Dokopa Oli Sipitisa dokome Jisasa pupu lasoo kateamopa, Galili yuu dokonya pilyoo pea-pyaa. Dokome baanya lao pii lapae mende Galili yuu doko pitakanya taya-pyaa.
Baame nyakamanya losuu anda dupanya mana lamaiyamopa endakali pitakame baa lao tama piami-pyaa.
Dokopa endangi takangepame baa wane kolesa wambao isiambino yuu Nasatete dokonya dee pilyia-pyaa. Pilyetala koto Sambasa dii lao Jutamanya losuu andaka pengeli pyoo baame losuu anda dokonya pao kolandatala Gotenya pii dupa itaki pyao lamaiyanya toya katea-pyaa.
Dokopa dokaitame potopesa Aisayanya pepa pyapae doko baa maiyaminopa baame pepa doko tata lapala pii dokonya mende kutao kandatala dapa lao itaki pia-pyaa:
“Kamongo dokonya Oli Sipitisa dokome namba isilyamo. Nambame endakali tipya dupa Wai Pii Epe doko lamaipi lao baame yapao nyia. Baame namba puu lao pituu: ‘Endakali anjetae palenge dupa Goteme mokao nyepelyamona, endakali lenge koo dupa Goteme lenge tasetekelyamona lao pii lamaiya puu lea. Dee endakali kenda pipaenya anjetae joo katenge dupa nambame mokao nyala puu lea.
Kamongo dokome baanya endakali dupa pyoo nyotona lao gii seteamo doko lao panala puu leana,’” lao Jisasame itaki pia-pyaa.
Itaki pyatala pepa doko lakao yaki petala isingi akali doko maiya-pyaa. Maitala peteamopa endakali losuu andaka peteamino dupa pitakame baa iki kandokondape piami-pyaa.
Dokopa baame pii waipa soo dupa lamaiyoo, “Nambame pii itaki pyao lapupa salamino gii dakepa pii doko kiningi jetelyamona,” lea-pyaa.
Dopa leamopa baanya pii tende pipae dupa soo mona andapala baanya iki lakamaiyoo, “Akali dake Josepenyaka ikiningi daa kandamuape?” leami-pyaa.
Dokopa baame dokaita lamaiyoo, “Nyakamame namba kandao pii mana dapa lao kapa pao laapimino: ‘Dokosaa, embame emba tangenya yaina doko mee injisepe,’ laapimino. Dee nyakamame Kapaneame yuu dokonya kalai tata wamba sakateamo dupanya atome pii dupa sepala namba kandao, ‘Dopaka pyoo embanya yuu tenge dakenya pipi!’ latamina,” lea-pyaa.
Dopa latala baame lao pituu, “Nambame nyakama kiningi langilyona, potopesa mendeme baanya yuu tenge dokonya katao pii lao panelyamopa dokaitame baa lanyala naengema.
Nambame kiningi etete nyakama langilyona, wamba akali Ilainja kateamo gii dokopa Isataele yuu dupa pitakanya ee kana tepoma-kisa dee kana tokange dupanya aiyuu naipao painaka piamopa lopo andake mende sia-pyaa. Yuu dokonya enda walyakae longo peteami-pyaa.
Peteaminoaka doko, Goteme akali Ilainja doko enda dupanya mendaipi mende-kisa pena laa naya-pyaa. Goteme baa Saitone yuu yakane Satepata yuu dokonya enda walyakae mende peteamo dokonya pena lea-pyaa.
Dee potopesa Ilaisa kateamo gii dokopaka Isataele yuu dokonya endakali kopetali longo kateamino dupanya mendaipi mendenya kopetali doko mee nanjiamopa, Sitia tange akali Nemane lenge dokonya yonge doko iki Goteme mee injisia-pyaana,” Jisasame dopa lea-pyaa.
Dopa leamopa losuu anda dokonya endakali peteamino dupa pitakame pii dutupa sepala moname imbumi kumiami-pyaa.
Imbu kayao, sakatatala yuu taono dokonya Jisasa watao netesa nepalanya soo tuu lao peami-pyaa. Yuu taono doko yuu manda mendenya siamopa dokonya nete papatale menda-kaita laminao pao soo pyale lamana lao masiami-pyaa.
Dopa lao masiaminoaka doko, Jisasame dupanya kainanya langate petala pea-pyaa.
Jisasa Galili yuu dokonya taono Kapaneame lenge dokonya pupala, Sambasa gii dupanya baame endakali dupa mana lamaiyoo katea-pyaa.
Jisasame mana lamaiyamo dupa endakali dupame sepala, baanya pii doko pupu lapae joo leamosa walu lao paka kayami-pyaa.
Dokopa akali enjele koo paleta mende losuu andaka peteamo dokome puu lao ae lao dapa lea-pyaa:
“Kanau, Nasatete tange Jisasa, emba Gotenya akali epe etete doko kalyeno nambame kandengena, embame naima aipa pyaa epepe? Embame naima minao koyasala epepe?” lea-pyaa.
Dokopa Jisasame baa pyalanya lao, “Embame embanya nengekaita lyokatala akali dake yakinatala puu!” lea-pyaa. Dopa leamopa enjele koo dokome endakali kateamino kaina dokonya akali doko lombanya setapala baa pateamopa akali doko koyala naya-pyaa.
Dokopa endakali pitakame mona andapala mende lamai lamai pyoo, “Baame enjele koo palenge dupa isoo pii pupu lao pena lamailyamoli pyoo dokaitame endakali dupa yakinatala pengema lamo doko baanya pii dake aipale mende laa kanjemape?” leami-pyaa.
Baame dopa piamo dokonya atome pii doko yuu dosa tange dupa pitakame siami-pyaa.
Dokopa Jisasame losuu anda doko yakinatala akali Saimonenya andaka pea-pyaa. Saimonenya enda imange doko yaina nyepala yonge etete itaita koo piamo siamopa, “Jisasa, embame enda doko nisetepe?” lao endakali dupame pisiami-pyaa.
Dokopa Jisasame enda doko siamo tengesa dosa ipao katapala, yaina itaita piamo doko kandao pii puu lao, “Mee jaa!” leamopa enda dokonya yaina doko mee jia-pyaa. Gii dokopaka enda dokome yapa sakatatala dokaitanya nee yangakamaiya-pyaa.
Niki landa pyalanya piamopa endakali dupa pitakame nyakamanya palu dupanya yaina tata wakale wakale paleta dupa laminao epeaminopa baame baanya kingi doko endakali dokaita pitaka-kisa setapa piamopa dokaita pitaka auu pipae jeta piami-pyaa.
Dopaka pyoo enjele koo endakali longo mendapua-kisa palenge dupame endakali dupa yakinatala pao pituu, ae lalya lana pyoo, “Emba Gote Ikiningina,” leami-pyaa. Enjele koo dokaitame baa Kataisa dokona lao masetala panala naena lao baame kyoto joo dokaita lamaiyoo, “Pii kayalapa!” lea-pyaa.
Yuu yongatala niki pyakayamopa Jisasa kamanda ipupala endakali napalenge yuu mendenya pea-pyaa. Dokopa endakali dupame baa kutao ipupala baa mendasa patame latala kaita lyokalanya pyoo kateami-pyaa.
Dopa pyoo kateaminoaka doko, baame dokaita lamaiyoo, “Goteme isilyamona lapae Wai Pii Epe dake nambame yuu taono waka tange dupa apata lamaipengeaka. Tenge dokonya baame namba puu leana,” lea-pyaa.
Dopa latala baame Jutia yuu dokonya losuu anda dupanya pii lamaita pyoo katea-pyaa.
Koto mendepa Jisasame endaki Genesatete pete lemba dokonya katapala endakali longo dupame Gotenya pii doko salanya tuu tuu lao epeami-pyaa.
Dokopa baame sipi lapoma endaki lemba dokonya siamo kandea-pyaa. Wapaka nyingi akali dupame sipi dolapo yakinatala wapaka nyingi mandi dupanya kuni pateamo dupa kaimbu pyao nepao kateami-pyaa.
Dokopa Jisasame Saimonenya sipi dokonya pyakalyetala baa lamaiyoo, “Embame sipi tuu lanya endakinya kuki omosale pyasa!” lea-pyaa. Dokopa baame sipi dokonya katao endakali dupa mana lamaiya-pyaa.
Mana lamaiyoo etapala baame Saimone lamaiyoo, “Nyakamame nyakamanya wapaka nyingi mandi dupa endaki lumu omosale pyandatala wapaka nyalapale mona, sipi dake tuu laa!” lea-pyaa.
Dopa leamopa Saimoneme baanya pii yanu pyakamaiyoo, “Naimame kuka gii doko luu napaliuu wapaka kutawaka katao etete lekeleke tapala wapaka mende nanyalamanokana, Akali Andake, embame leenoli pyoo wapaka mandi dupa dee pyandatowana,” lea-pyaa.
Dokopa dokaitame Jisasame leamoli piaminopa wapaka etete longo mandinya ipao palea-pyaa. Dokopa mandi dupa lapyalanya pia-pyaa.
Dopa piamopa nyakamanya kalai awapa pyoo paenge akali sipi mendenya peteamino dupame, “Naima nisala ipupa!” lao kiango piami-pyaa. Dopa piaminopa akali dutupame ipupala sipi dolaponya wapaka mandipiaminopa sipi dolapo endakinya landa pyalanya pia-pyaa.
Dokopa Saimonepi, akali Sepete ikiningi Saimone-pipa awapa kalai piambino Jemesapi Jonepi, dee endakali baa-pipa awapa kateamino dupa pitakapimi wapaka nyiamino doko kandatala pakame kumiami-pyaa. Dokopa Jisasame moko kateamo dosa Saimone Pitame tombauli sepala lao pituu, “Namba akali koo pingina, Kamongo, embame namba kayapala puu!” lea-pyaa. Dopa leamopa Jisasame Saimone lamaiyoo, “Emba paka nakayape! Indupa pituu tee pyao embame endakali dupa lete katena lao nyoo katatena,” lea-pyaa.
<range>
<range>
Dopa lateamopa dokaitanya sipi dolapo pyalya lao nyoo endaki lemba kee dokonya setapala oapi dupa pitaka yakinatala baa watao peami-pyaa.
Jisasa yuu taono mendenya kateamopa akali kopetalimi etete koyapae mendeme Jisasa kandatala baa kateamo dosa tombauli sepala dapa lao tee lea-pyaa: “Akali Andake, embame nambanya kopetali doko mee jakatoo lao maseteno kandao doko, kapa pao mee jakalapenona,” lea-pyaa.
Dopa lateamopa Jisasame akali doko kingimi watandatala lao pituu, “Nambame emba mee jipili lao masilyona, emba mee jaa!” lea-pyaa. Dopa lalu piamo gii dokopaka akali dokonya kopetali yaina doko mee jia-pyaa.
Mee jeteamopa Jisasame akali doko kyoto joo lamaiyoo, “Embame dake endakali mendaipi mende etete lamaiya naenya, pitisa dokome emba kandena puu! Dopa petala emba mee jilino doko dokaitame kandena laitaka pyoo wamba Moseseme mana seteamoli pyoo opale mende Gote lao kundi maiyalena,” lea-pyaa.
Dopa leamoaka doko, baanya kalai piamo dokonya pii doko tayamosa endakali kambu longo mendapuame Jisasanya pii doko sala ipao pituu nyakamanya yaina paleta dupa baame mee jekena lao ipata piami-pyaa.
Dokopa baame koteaka lao endakali napalenge yuu dupanya pao loma seta pingi-pyaa.
Koto mende Jisasame endakali dupa mana lamaiyoo kateamopa Patasi mendapuapi mana setapae dupanya lao mana lenge akali mendapuapi dupa ipao peteami-pyaa. Dokaita Galili yuu dokonya taono wakale wakale dupanyapi yuu Jutiapi Jetusalemepi dupanya katao ipupala peteami-pyaa. Kamongo dokome baa pupu lasiamopa baame endakali yaina pyapae dupa kapa pao mee jakamaipenge jia-pyaa.
Dopa piamopa akali mendapuame akali papa tambotae mende lapa tokonya soo epeami-pyaa. Dokaitame akali doko soo Jisasa andaka kateamo tengesa dosa setamana lao masoo soo tuu lao kolandao makande piami-pyaa.
Makande piaminoaka doko, endakali longome tumbatae kateamino dokome andaka kolandapenge nanjia-pyaa. Dopa piamosa soo anda-ketae pyakalyetala anda doko tunguiyami-pyaa. Dopa petala baanya lapa toko doko kende katatala baa lapa toko doko-pipa endakali peteamino kaina dokonya Jisasanya enomba-kaita pyandeami-pyaa.
Dokopa Jisasame dokaitanya masoo miningi dupa kandatala lao pituu, “Wane, embanya koo dupa kunanya nepekelyona,” lea-pyaa.
Pii leamo doko sepala mana setapae masingi akalipi dee Patasipi dupame nyakamalapo lao pituu, “Gote ikimi koo dupa kapa pao kunanya nepakamaipenge jilyamona, akali dake apimi Gote kilya kandao lelya kanjemape?” leami-pyaa.
Dopa lelyamino lao Jisasame kandatala dokaita lamaiyoo, “Aipuma nyakamame moname dopa lao masilyamipi?
Anduku laa nayapengepe? Akali dakenya koo dupa kunanya nepakamailyona lapenge dokope, pande baa sakatatala kaita paena lapenge dokope?
Dopaka doko, Endakalinya Ikiningi dokome isa yuu dakenya katao endakali dupanya koo dupa kunanya nepenge pupu lapae doko baa-kisa singi lamo lao kanjepalena,” lea-pyaa. Dopa latala baame akali papa tambotae doko lamaiyoo, “Emba sakata! Sakatatala embanya lapa toko doko nyoo soo andaka puu lelyona,” lea-pyaa.
Dopa leamo dokopaka akali dokome dokaitanya enombasa sakatatala baanya lapa toko doko nyepala soo baanya andaka pea-pyaa. Pao pituu Gote lao lalyema pea-pyaa.
Dopa piamopa endakali dupa pitaka walu lao mona andao paka kayapala Gote lao lalyoo pituu, “Indupa gii dakenya naimame angi waka mendapua kanjemanona,” leami-pyaa.
Dopa petala Jisasame kamaka pyakalyetala pao pituu muni takisa nyingi akali Lipai lenge mende takisa nyingi anda ongonya peteamo doko kandatala lamaiyoo, “Embame namba watao ipu!” lea-pyaa.
Dopa leamopa akali doko sakatatala baanya oapi dupa pitaka yakinatala Jisasa watao pea-pyaa.
Akali Lipai dokome baanya andaka Jisasanya nee longo yangakamaiyamopa takisa nyingi akalipi endakali wakapi longo dupa awapa dolapo-pipa nee nao peteami-pyaa.
Peteaminopa akali Patasipi dupanya mana setapae masingi akalipi dupame pii mumu longo lao Jisasanya disaipele dupa lamaiyoo, “Aipuma nyakama akali takisa nyingipi mana koo minao paenge endakali dupa-pipa neepi endakipi awapa nao pilyamipi?” leami-pyaa.
Dokopa Jisasame dokaitanya pii sepala yanu pyakamaiyoo, “Endakali yaina napingi dupa dokosaa katatasa pupenge nanjilyamo. Yaina pyapae dupa pupenge jilyamo.
Nambame endakali epe tolatae dupa mona kapilyina lao epena laanya naepeo. Endakali mana koo minao paenge dupa mona kapilyina lao epena laanya epeona,” lea-pyaa.
Dopa leamopa akali mendapuame baa lamaiyoo, “Akali Jonenya disaipele dupame yuu gii longole nee nanao loma seta pilyamino. Patasi dupanya disaipele dupame dopaka pingima. Dopaka doko, embanya disaipele dupame neepi endakipi dupa nawaka kalyaminona,” leami-pyaa.
Dokopa Jisasame dokaita lamaiyoo, “Akali mendeme enda kelyapala watapae pyao baanya kaita miningi dupa-pipa awapa kalyamo gii dokopa, dokaitame nee nanena lao nyakamame kaita lyokapimilipi? Etete kapa pao kaita lyokala nayapimili!
Dopaka doko, yuu gii mende ipatamo dokopa enda kelenge akali doko dupanya kainanya nyokonyetatamopa dupame nee nanao katatamina,” lea-pyaa.
Dopa latala baame kongali pii mende dokaita lamaiyaka-pyaa: “Endakali mendaipi mendeme yonge pee enenge mendenya kanguoo nyepala yonge pee wambatae tii telya mendenya kii pimbala naenge. Baame dopa pitamo kandao doko, yonge pee enenge doko koyasetatamopa yonge pee wambatae doko enenge dokopa mendai dopaleaka nanjeta.
Dee endakali mendaipi mendeme waene enenge doko mena meme yanungimi penge wasepae wambatae dupanya kambuoo pisala naenge. Mendeme dopa pitamo kandao doko, waene enenge dokome bolo lapala penge doko polapala kai laa yuunya patamopa penge dupa apata koyataka.
Dopaka doko, waene enenge doko penge enengenyaka pisepenge.
Dee endakali mendeme waene wambatae doko nakande soo sepala waene enenge mende nawani nakaenge. Baame waene wambatae doko iki auu pipaena lenge daape!” Jisasame lea-pyaa.
Sambasa gii mendenya Jisasame wiisa ee kaina mendenya kaita peamopa, baanya disaipele dupame wiisa dii mendapua kii lao nyepapu kuka pinya nepata napapyoo peami-pyaa.
Dopa piaminopa Patasi mendapuame lao pituu, “Aipuma nyakamame mana setapae dupa nepao Sambasa gii dokonya daa latae singi mana doko minilyamipi?” leami-pyaa.
Jisasame pii doko yanu pyao, “Nyakamame Dapitimi piamo doko pepanya itaki pyala nayamipi? Baapi baa-pipa awapa kateamino akali dupapimi lopo kayapala Gotenya losuu anda dokonya kolandatala betesa Gotenyana lao setapae pitisa dupame iki napenge dupa nyepala baa-pipa awapa kateamino dupa maiyoo nea-pyaana,” lea-pyaa.
<range>
Dopa latala Jisasame dokaita lamaiyoo, “Endakalinya Ikiningi dokome Sambasa gii doko isoo kalyamona,” lea-pyaa.
Dee Sambasa gii mendenya Jisasame Jutamanya losuu anda mendenya kolandatala endakali dupa mana lamaiyoo kateamopa, akali kingi tolae-kaita kumapae mende petea-pyaa.
Peteamopa mana setapae masingi akalipi dee Patasipi dupame Jisasa kosimi lamana lao masetala baame endakali yaina pyapae mende Sambasa gii dokonya mee injisilyape daape lao baa isokondape pyoo peteami-pyaa.
Dopa lao masoo peteamino doko kandatala Jisasame akali kingi kumapae doko lamaiyoo, “Emba sakatatala ipao kaina dakenya toya kata!” lea-pyaa. Akali doko sakatatala toya katea-pyaa.
Dokopa Jisasame dokaita lamaiyoo, “Nambame nyakama pii mende pisilyo. Mana setapae dupame naima langyoo aipa lelyape? Sambasa gii dokonya koo pipenge doko kapa pelyape, pande epe pipenge doko kapa pelyape? Endakali mende pyao kumasepenge doko kapa pelyape, pande pyoo nyepenge doko kapa pelyape?” lea-pyaa.
Dopa latala baame endakali pitaka kandayoko lao kandatala akali doko lamaiyoo, “Embanya kingi doko tinoka!” lea-pyaa. Akali dokome Jisasame leamoli piamopa kingi doko dee auu pia-pyaa.
Dopaka doko, Patasipi mana setapae masingi akalipi dupame etete imbumi kumapala lao pituu, “Naimame Jisasa doko aipa pimape?” lao nyakamalapo leami-pyaa.
Gii dokopa Jisasame manda mendenya loma salanya pyakalyia-pyaa. Pyakalyetala Gote lao loma soo katao yuu kuisetala yongasia-pyaa.
Yuu yongateamopa baame baanya disaipele dupa epena latala akali kingi ita-kisa dee lapoma dutupa yapao nyia-pyaa.
Akali Saimone doko Jisasame kenge mende Pita leamo dokopi, Saimonenya kaiminingi Endutu dokopi, Jemesapi, Jonepi, Pilipapi, Batolomyupi, Matyupi, Tomasapi, Jemesa lenge Aopiasa ikiningi dokopi, Saimonekenge mende Selote lenge dokopi, Jutasa lenge Jemesa ikiningi dokopi, Jutasa Isaketiote lenge Jisasa enge nyiamo akali dokopi dutupa yapao nyepala kenge aposele lea-pyaa.
<range>
<range>
Jisasame akali dutupa-pipa yuu lama mendasa lanao ipupala baanya disaipele longopi, Jutia yuu doko pitakanya endakali etete longo epeamino dupapi, Jetusaleme tangepi, solowata pete andake dokonya lembanya yuu singi Taya tangepi, Saitone tangepi dupa awapa kateamiaka-pyaa.
Dokaitame Jisasanya pii doko salanya ipao pituu dee baame nyakamanya yaina dupa mee injisekena lao epamiaka-pyaa. Enjele koo dupame endakali kenda pisiamo dupa epeaminopa Jisasame dupanya enjele koo paleamo dupa watao nepakamaiyoo mee injisakamaiya-pyaa.
Jisasanya pupu lapae dokome endakali auu pisiamosa endakali pitakame baa kingimi watandalanya ipata piami-pyaa.
Dokopa Jisasame baanya disaipele dupa kandatala lao pituu, “Nyakama endakali tipya dupa Goteme isoo kalyamona lao mona yaepao kalyamino.
Nyakama indupa lopo kayao katenge endakali dupa tiaka kayao katatamana lao mona yaepao kalyamino. Nyakama ee lao katenge endakali dupa gii kayao katatamana lao mona yaepao kalyamino.
“Endakali dupame nyakama kandao imbu kaengyowapi dee nyakama maka kayapala pii koo lawaka nyakamanya lao nambonambo pyowapi pitaminopa, dokaitame Endakalinya Ikiningi doko daa lao masetala dopa pilyaminona lao nyakama mona yaepao katatami.
Endakali dupame nyakama kandao dopa lataminopa, nyakamame nyakamanya yole etete andake kaiti-kisa silyame lamona lao masoo mona yaepao lyoo katatami. Dupanya yumbange dupame potopesa dupa kandao dopaka piami daape!
“Dopaka doko, nyakama oapi longo setelyamino dupanya mona yaepasingi tenge dupa indupa etapelyamona koyatami iki lamo!
Dee indupa nyakama nee napala tiaka kaelyamino dupame tenda lopo kayao koyatami iki lamo! Dee indupa nyakama mona yaepatala gii kayao kalyamino dupame tenda mona kenda kayapala ee lao koyatami iki lamo!
Wamba dokaitanya yumbange dupame sambo potopesa dupanya kenge minalyiaminoli pyoo endakali pitakame nyakamanya kenge minalyetamino kandao doko, nyakama koyatami iki lamo!
“Dopana, nyakama nambanya pii silyamino dupa dapa lao langilyo: nyakamame nyakamanya yandapipi dupa-pipa auu kayao kalyepape. Nyakama kandao imbu kaengelyamino endakali dupa nyakamame mana epe lamaiyepape.
Nyakama koyasalanya pii lelyamino endakali dupa auu pyoo katena lao Gote lao loma sakamaiyepape! Dee nyakama minakasoo kenda pisilyamino endakali dupa lao masetala Goteme kondo kaena lao loma salapape!
Akali mendeme embanya wakena yangi takyoo pia kandeno dokopa, embame kapilyetala yangi etete pina lapeaka. Akali mendeme embanya yonge pee pingi kisa doko nyia kandeno doko, isa pingi doko awapa daa laa naenya nyina kayapeaka.
Endakali dupame oapi mende emba-kisa tee latamino doko embame maipi. Akali mendeme embanya oapi mende nyia kandeno doko, embame yanu pyekena laa nayape.
Endakali dupame nyakamanya pyakapimili lao masetamili pyoaka nyakamame dupanya pyakamaiyepape.
“Nyakamame endakali nyakama auu kayatamino dupa iki auu kayatamino kandao doko, apimi nyakamanya mana doko ‘Yaka minilyaminona,’ lakatape? Endakali koo mana minao paenge dupame dokaita auu kayatamino endakali dupaka auu kaengema daape.
Endakali nyakama auu pisingima dupa iki itingi auu pisatamino kandao doko, apimi nyakamanya mana doko ‘Yaka minilyaminona,’ lakatape? Endakali koo mana minao paenge dupame dokaita auu kayamailyamino endakali dupaka auu kayamaingima daape.
Nyakamame nyakamanya oapi mende yanu pyapenge endakali dupa iki maitamino kandao doko, apimi nyakamanya mana doko ‘Yaka minilyaminona,’ lakatape? Mana koo minao paenge endakali dupame dopale yango dupa oapi maitala dopaka pyoo yanu nyemana lao masingima daape.
Dopana, nyakamame nyakamanya endakali yandapipi dupa auu kayalapape! Nyakamame dupa auu kayao oapi mende maitala yanu pyakatamina lao masala nayalapape. Nyakamame dopa pitaminopa etete epe mende nyakama-kisa seta. Dee nyakama Etete Ketae Katenge dokonya ikiningi katatamiaka. Epe nyilyamino dupanya tange doko lao masala naenge endakali dupapi koo pingi endakali dupapi dupa kandao Goteme kondo kaenge.
Nyakamanya Takange kaitinya katenge dokome nyakama kondo kaengeli pyoo nyakamame endakali dupa kondo kayalapape.
“Nyakamame endakali mende koo epe lao yapala nayalapape! Dokopa Goteme nyakama koo epe lao yapala nayataka. Nyakamame endakali mende-kisa tenge setamopa kenda pisala nayalapape! Dokopa Goteme nyakama kenda pisala nayataka. Nyakamame dokaitanya koo pingi yanu dupa kayalapape! Dokopa Goteme nyakamanya koo dupa kunanya nepakata.
Nyakamame nyakamanya epe dupa endakali dupa maiyepape. Dopa pitaminopa Goteme epe dupa nyakama dita. Baame eteteaka longo dupa dyoo tumbasetala minao lyanda lyanda lao tuu lanya pyandatamopa eteteaka tumbao kai lala pupenge jeta. Dopa pyoo Goteme nyakama oapi dupa sanga pyata. Nyakamame endakali dupa maitaminoliaka pyoo Goteme nyakama ditana,” lea-pyaa.
Dopa latala Jisasame pii dokonya waipa soo dee kongali mende dokaita lamaiyoo, “Akali lenge koo mendeme lenge koo yango mende kapa pao kaitini laitaka pitape, pande lapota yuli mendenya pyakatambipi? Dolapo yulinya pyakatambi daape!
Dee disaipele mendeme baa mana lamaingi dokonya alyasale joo nakatenge. Dopaka doko, baa mana nyoo etapala baa mana lamaingi dopale jeta.
“Aipuma embame emba tangenya lenge dokonya ita waiyepae andake silyamo doko nakandenya embanya endakali yango mendenya lengenya kuni silyamo doko kandakamaiyoo kalyepe?
Embame emba tangenya lenge dokonya ita waiyepae andake silyamo doko kandala naeleno doko aipa pyoo embanya endakali yango doko kandao, ‘Kaimia, embanya lengenya kuni silyamona nyakatoo,’ latepe? Emba sambo akali epe jili pyoo kalyeno! Wambao embanya lengenya ita waiyepae andake silyamo doko nyoo nepao embanya lenge takondape petala endakali yango mendenya lenge kuni silyamo doko kapa pao nyoo nepakamaitina,” lea-pyaa.
“Ita epe dupame dii koo namandenge. Ita koo dupame dii epe namandengeaka.
Ita mendenya dii mandelyamo dupa endakali dupame wambao kandatala ita angi doko dopale lamo lao masingima. Endakali mendeme makua ita mendenya kapa pao anga lyao nanyingi. Dee ikililyambu kende mendenya kopi lyao nanyingiaka daape.
Endakali epe mendeme baanya monanya mana epe palelyamo dokoaka miningi. Dee endakali koo mendeme baanya monanya mana koo palelyamo dokoaka miningi. Endakali monanya palelyali pyoo kambunya pyakalyingina,” lea-pyaa.
“Nyakamame namba kandao, ‘Kamongo, Kamongo,’ lelyaminoaka doko, aipuma nambanya pii doko watao minala naelyamipi?
Akali mende namba-kisa ipao nambanya pii soo latoli pitamo akali doko dapalena lao langilyona salapape!
Akali dokome baanya anda pyaanya muku minapala yuu kyoto mendasa anda pia-pyaa. Dopa peteamopa maitakao endaki andake lyiamopa anda doko takyalanya piamoaka doko, baame anda doko kyoto joo piamo dokonya emapi mende napia-pyaa.
Dopaka doko, endakali mendeme nambanya pii doko sepala watao minala naenge akali doko dapale: baame baanya anda piamo doko muku minala naenya mee yuunya piamosa maitakao endaki lyepala anda doko yapa takyepala etete koya-pyaana,” lea-pyaa.
Jisasame endakali dupa pii lamaiyoo etapala baa yuu taono Kapaneame lenge dokonya pea-pyaa.
Peamopa yanda singi amii isingi akali mende yuu dokonya katea-pyaa. Akali dokonya kendemane baa tange mona setenge mende kateamo doko yaina nyepala etete kumapenge joo sia-pyaa.
Dokopa yanda singi isingi dokome Jisasa doko kalyamo lapae sepala Jutamanya isingi akali mendapuame Jisasa tee lao lanyakala pena lao pituu, “Nambanya kendemane doko nisekena laminao ipupape,” lea-pyaa.
Dokaitame Jisasa kateamo dokonya pupala kyoto joo dapa lao tee leami-pyaa: “Amii isingi dokome naima nisoo naimanya losuu anda doko pyekeana, baa akali auu pipaena, embame baanya pii doko sakamaiyoo nisakapili yakana,” leami-pyaa.
<range>
Dopa leaminopa Jisasa baa dokaita-pipa ipupala yanda singi isingi akali dokonya andalyaasa joo epeaminopa, yanda singi isingi dokonya kaita miningi mendapuame baanya wai minao pupala Jisasa lamaiyoo, “Akali Andake, emba maka kayatena naipupi! Emba nambanya andaka kapa pao ipupenge namba akali epe, daa.
Namba akali koo doko emba-kisa ipupuli doko kapa najipyalina lao masilyo. Dopaka doko, embame piimi iki latenopa nambanya kendemane doko saka paapomo.
Namba apata akali kenge singi mendenya pundipundi katenge. Dee yanda singi mendapua nambanya pundipundi katengemaka. Dupanya mende pena lelyopa, baa penge. Mende epena lelyopa, baa epenge. Dee nambanya kendemane mendeme mende pina lelyopa, baame pingina,” lelyamona lao baanya wai minao epeamino akali dupame leami-pyaa.
Dopa leaminopa Jisasame sepala akali doko kandao longo lao masia-pyaa. Dopa petala endakali longo baa watao epeamino dupa kandapilyetala lamaiyoo, “Nambame Isataele endakali dupanya masoo miningi akali dopale mende etete nakandapuna lao nyakama langilyona,” lea-pyaa.
Dokopa yanda singi amii isingi dokome pena leamopa epeamino akali dupa pilyoo andaka peaminopa, kendemane doko mee katengeli petae kateamo pao kandeami-pyaa.
Taita dopa pyoo Jisasa yuu taono Nena lenge dokonya pea-pyaa. Baanya disaipele dupapi endakali kambu longo mendapua-pipa awapa peami-pyaa.
Yuu taono dokonya lome kambu tengesa dosa peaminopa akali mendapuame akali kumapae mende malu pyaanya soo epeami-pyaa. Akali kumiamo dokonya endangi dokome wane mendai doko iki mandipiamopa enda dokonya akalingi doko wamba kumia-pyaa. Yuu taono dokonya tange endakali longo dupa enda doko-pipa awapa epeami-pyaa.
Kamongo dokome enda doko kandatala kondo kayapao pituu, “Emba ee kaya,” lea-pyaa.
Dopa latala baame tengesa pupala kingimi akali kumapae soo epeamino lapa toko dokonya watandeamopa, akali soo epeamino dupame mee sakatae kateami-pyaa. Dokopa Jisasame lao pituu, “Wane! Emba sakata lelyona, sakata!” lea-pyaa.
Dokopa wane kumapae doko sakatatala dee pii lao peteamopa, Jisasame baa endangi dokopa awapa pena lea-pyaa.
Dopa piamopa endakali dupa pitakame paka kayapala Gote lao tama pyoo, “Potopesa andake mende naimanya kainanya ipao katapelyamo! Goteme baanya endakali dupa kondo lao nisala ipatelyamona,” leami-pyaa.
Jisasanya lao pii dupa Jutia yuupi yuu waka dupa pitakanyapi lao tayami-pyaa.
Jisasanya lao pii doko lao tayaminopa Jonenya disaipele dupame pii dupa pitaka sepala Jone lamaiyami-pyaa. Lamaitiaminopa baame baanya disaipele lapoma epena latala Kamongo doko kateasa pii dapa lao pisala pena lea-pyaa: “Emba akali mende ‘Ipatana’ latae dokope, pande naimame akali waka mende malisemape?” lao pisala pena lea-pyaa.
<range>
Dopa lateamopa dolapome Jisasa kateamo dokonya pao tuu latala baa lamaiyoo, “Jone Kaimbu Pingi dokome nalimba emba katapisa pupa lao pituu, ‘Emba akali mende “Ipatana” latae dokope, pande waka mende malisemape lao pisala pupa,’ lamona,” leambi-pyaa.
Gii dokopa Jisasame endakali yaina tata tatame pyapae dupapi enjele koo paleta dupapi dupa auu pisakamaiyoo, endakali lenge koo dupa dee lenge tasakamaita pyoo katea-pyaa.
Dokopa Jisasame Jonenya disaipele dolapo lamaiyoo, “Nyilyambome pilyetala kandelyambino dupapi silyambino dupapi Jone lamaiyepape. Lenge koo dupa dee lenge telyamino. Moko koo dupa kaita paelyamino. Kopetali dupa mee jilyamino. Kaleketa dupame pii silyamino. Endakali kumapae dupa dee lenge tao kalyamino. Endakali tipya dupame Wai Pii Epe doko silyamino.
Dee akali mendeme namba maka kayapala mona lapo palyala naenge doko mona yaepasetae kalyamona, pii dutupa Jone lamaiyepape,” Jisasame lea-pyaa.
Dokopa Jonenya pii minao epeambino dolapome Jisasanya pii doko sepala pilyeteambinopa, Jisasame endakali kambu pyao kateamino dupa Jonenya lao pii dapa lamaiya-pyaa: “Wamba nyakamame endakali napalenge yuu dokonya aki mende kanja peamipi? Kembo maitangepi mende poome ema-ema pyoo kateamo kanja peamipi?
Pande akali mende yonge pee epe tambo lapae yati pipae mende pyoo kateamo kanja peamipi? Yonge pee epe yati pipae pyoo opale apalepi epe longo setengema dupa yuu isingi kiŋi dupanya andaka katengema.
Kiniaka doko, nyakamame aki mende kanja peamipi? Potopesa mende kanja peamipi? Kini, baa potopesa kateamo kandeaminoaka doko, baa mee potopesa mende daana lelyo.
Akali doko kandao dapa lao pepa pyapae silyamo: ‘Kaneleno! Nambame nambanya wai minao paenge akali doko embanya wambao pekena latopa embanya kaita doko depa lanya setakatana,’ lapae silyamo.
Yuunya endakali dupa pitaka Joneme ita minao kalyamona lao nambame nyakama langilyo. Kiniaka doko, endakali mende Goteme isilyamo endakali dupanya etete anasale joo katenge dokome Jone ita miningi.
“Wamba Jonenya pii doko siamino endakali dupa pitakapi takisa nyingi akali dupapi dupame Jonenya kaimbu nyiamino dokome Gotenya pii nyakama-kisa siamo doko tolataena lao lao paneami.
Dopaka doko, akali Patasipi mana setapae masingi akalipi wamba Jonenya kaimbu nanyiamino dupame Goteme nyakamanya epe pyakamaitona lao masiamo doko maita maiyami.
“Dopana nambame endakali indupa kalyamino dupa aki mendepa makande pyuape? Dokaita aipa pipaema laa kanjemape?
Wane kole dupame kamapi dupanya kambu lapoma pyao pitipala pii dapa lao yanu pyaloo pyoo lengema: ‘Naimame nyakamanya pulupapulatakalamanoaka doko, nyakama lyala nayalamino! Nyakama kondo kayao ee latalamanoaka doko, nyakamame itingi laa nayalamino!’ Wane dupame opa lao katengemana, nyakama dopalema lamona,” lea-pyaa.
“Jone Kaimbu Pingi doko ipupala nee endakipi epe mende nanao katapumopa nyakamame baa kandao, ‘Enjele koo mendeme baa minao kyakasilyamona,’ lelyamino.
Indupa Endakalinya Ikiningi doko ipupala nee endakipi epe nao katamopa nyakamame baa kandao, ‘Nee endakipi tuu lao nawaka katao takisa nyingi akalipi koo mana minao paenge endakali dupa-pipa kaita minao kalyamona,’ lelyamino.
Dopaka pyoo endakali dupame Gotenya masepae doko watao minatala dokopa, baanya masepae doko tolataena lao panasingimana,” Jisasame lea-pyaa.
Akali Patasi mendeme Jisasa baanya andaka nee nambana epena leamopa Jisasa pao andaka kolandatala nee nalanya petea-pyaa.
Dokopa yuu taono dokonya enda mana koo minao paenge mendeme, ‘Jisasa baa Patasi dokonya andaka nee nalanya ipao pilyamona,’ lapae sia-pyaa. Sepala enda dokome wele penge yakane mendenya wele tunduma pipae peteta mende minao epea-pyaa.
Ipupala Jisasanya moko seteamo dosa pitipala ee leamosa ee ipange epeamo dokome Jisasanya moko tombe lea-pyaa. Dokopa enda dokonya asili iti dokome kunanya nepakamaiyoo baame Jisasa lao tama pyoo baanya moko dolapo nunu longo pyoo wele kai lao kai pyakamaiya-pyaa.
Dokopa Jisasa epena leamo akali Patasi dokome kandatala dapa lao masia-pyaa: “Akali dake kini potopesa mende pili kandao doko, enda dokome baa watandelyamo dokopa baa mana koo minao paengena lao masipyalina,” lao masia-pyaa.
Dopa lao masiamopa Jisasame baa lamaiyoo, “Saimone, emba nambame pii mende langitoo,” lea-pyaa. Dopa leamopa Saimoneme baa lamaiyoo, “Mana Lenge Akali, embame pii doko laa,” lea-pyaa.
Dokopa Jisasame lao pituu, “Akali mendenya saandi lapoma akali lapoma-kisa sia. Mende doko-kisa muni kina andate yuungi siamopa, mende doko-kisa kina kingi ita yuungi siana,” lea-pyaa.
Akali dolapome saandi dolapo kapa pao yanu pyatambili nanjiamo kandatala akali saandi tange dokome dolapo kandao yanu napyakatambina latala kayalakao kaya-pyaa. Dopana, dolaponya andukumi baa etete auu kaya lusilyamape?” lea-pyaa.
Dopa leamopa Saimoneme pii yanu pyao, “Akali saandi andake siamo dokome etete auu kaya lumuna,” lea-pyaa. Dopa leamopa Jisasame baa lamaiyoo, “Embame auu pyoo masoo leenona,” lea-pyaa.
Dopa latala baame enda doko enomba maitae katao Saimone lamaiyoo, “Embame enda dake kandelepe? Namba embanya andaka ipupupa, embame nambanya moko kaimbu pyatale lao endaki nanjenoaka doko, enda dakeme baanya lengenya ee ipange dokome nambanya moko tombe latakala baanya asili iti dokome kunanya nepakalamo.
Embame namba andaka lanyoo nunu napyenoaka doko, enda dakeme namba andaka kolandalo dokopa namba tama pyoo nambanya moko dolapo nunu pyoaka pituu yapa kayala naelyamo.
Embame nambanya aiyombanya olipi ipangeme kai napyakalenoaka doko, enda dakeme nambanya moko dolapo wele tunduma pipaeme kai pyakalamo.
Enda dakeme etete auu kayapumu dokome baanya koo longo dupa kunao nepatekelyamo lao laitaka pilyamo. Dopaka doko, endakali mendeme baa tangenya koo kunao nepatae dupa kuki lamona lao masilyamo dokome Gote kukiaka auu kaengena lao emba langilyona,” lea-pyaa.
Dopa latala Jisasame enda doko lamaiyoo, “Embanya koo dupa etapelyamona,” lea-pyaa.
Dokopa akali baa-pipa awapa tokonya nee nao peteamino dupame nyakamalapo lao pituu, “Akali dake apimi koo dupa, ‘Etapelyamona,’ lelya kanjemape?” leami-pyaa.
Dopa leaminopa Jisasame enda doko lamaiyoo, “Embame masoo minapino dokome emba pyoo nyepelyamona, mona yaepatala puu,” lea-pyaa.
Maitakao Jisasame yuu taonopi mee yuupi dupanya payao Gotenya isingi dokonya lao Wai Pii Epe doko endakali dupa panao lamaiya-pyaa. Baanya disaipele kingi ita-kisa dee lapoma dutupa awapa payami-pyaa.
Enda mendapua wamba Jisasame enjele koo paleamopa watao nepakamaiyoo yaina pyapae mendapua nisiamo dupa baa-pipa awapa payamiaka-pyaa. Enda dokonya mende kenge Matia Makatala tange lengema doko-kisa wamba enjele koo kalange paleamopa Jisasame watao pyakamaiyamo dokopi, Etotenya anda isakamaingi akali Susa lenge mendenya etanenge Joana lenge dokopi, enda Susana lenge dokopi, dee enda waka longo mendapua awapaka baa-pipa peami-pyaa. Enda dutupame Jisasapi baanya disaipele dutupapi dupa munipi oapi dupame niseta pyoo payami-pyaa.
<range>
Endakali longo dupa taono dupanya katao ipupala Jisasa kateamo dokonya kapata kapata piami-pyaa. Dokopa Jisasame kongali pii dake dokaita lamaiya-pyaa:
“Akali mendeme baanya ee wai lyandala pea-pyaa. Pupala lyandeamopa wai yangi kaitinisa peamopa, endakali peami dupame moko kateami-pyaa. Yaka dupame ipao nao eteami-pyaa.
Yangi lyandeamo dupa kana palenge yuunya pea-pyaa. Peamo dupa langa lateamoaka doko, yuu ipange napaleamosa buu tao kumia-pyaa.
Yangi lyandeamo dupa lyiki tenge palengenya peamosa lyiki dupa awapa langa lao andapala ee wai dupa kuii pyambea-pyaa.
Wai yangi dupa yuu epenya pao langa latala dii andate mendai lawaka mandea-pyaana,” lea-pyaa. Jisasame pii dutupa latala puu lao, “Nyakama kalekaita singi dupame pii doko salapapena!” lea-pyaa.
Jisasanya disaipele dupame, “Kongali pii dokonya tenge doko akipi?” lao baa pisiami-pyaa.
Dokopa baame pii yanu pyao, “Goteme baanya isingi dokonya yalo petae dupa nyakama laitaka petelyamo. Dopaka doko, endakali waka dupame lengeme kandatala angi doko nakandena lao, dokaitame pii sepala masala naena lao kongaliaka silyaminona,” lea-pyaa.
“Ee wai lyandeana lao kongali lalo dokonya tenge doko dapa petae silyamo: ee wai doko Gotenya pii doko.
Ee wai mendapua kaitininya peamo dokaita joo endakali mendapuame Gotenya pii silyaminoaka doko, masoo minataminopa Goteme pyoo nyetame latala Sataneme ipupala monanya pii masingi doko nyoo nepenge.
Ee wai mendapua kana palenge yuunya peamo dokaita joo endakali mendapuame Gotenya pii doko auu kayao kaleme silyaminoaka doko, moname auu pyoo masala naengema. Dupame gii kuki masoo minilyaminoaka doko, makande pingi mendeme pilyamo gii dokopa pii doko yapa yakinengema.
Ee wai mendapua lyiki tenge palengenya peamo dokaita joo endakali mendapuame Gotenya pii doko sepala kalyaminoaka doko, auu pyoo katapu laka lao nea kaenge dupapi, muni akipi, dee mona yaepasingi tata tata dupapi dupame awapa pyalya minilyamopa ee wai dupa auu pyoo andao dii namandenge.
Dopaka doko, ee wai mendapua yuu epenya peamo dokaita doko endakali mendapuame Gotenya pii doko sepala mona epe paliuu pii doko yakinala nayao yapa maka nakayao dii mandengemana,” lea-pyaa.
“Endakali mendeme lama mende kaiyepala titopene penge mendeme sanga napingi. Palenge toko mendenya pundipundi setala naengeaka. Endakali andaka kolandatamino dupa tii pisina lao setapenge panda mendenya setenge daape.
Yalo petae silyamo dupa tenda Goteme panaseta. Sanga pyatae silyamo dupa tenda Goteme panasetamopa endakali dupame kandatamina,” lea-pyaa.
“Opale singi endakali doko konda pyoo maita. Dopaka doko, opale nasingi endakali mendeme silyamona lao masilyamo dolapo nyokonyetana, nyakamame pii aipa pyoo silyamape lao kandao soo kalyepape!” lea-pyaa.
Gii dokopa Jisasanya endangipi kaiminingipi dupa baa kateamo dokonya epeami-pyaa. Epeaminoaka doko, endakali longo limbiamino dokome dutupa baa kateamo dosa ipupenge nanjia-pyaa.
Endakali mendapuame Jisasa lamaiyoo, “Embanya endangipi kaiminingipi dupa kamanda katao emba kandapumali lao masilyaminona,” leami-pyaa.
Dokopa baame dokaitanya pii yanu pyao, “Gotenya pii doko soo watao minilyamino endakali dupa nambanya endangipi kaiminingipina,” lea-pyaa.
Koto mende Jisasapi baanya disaipele dupapi sipi mendenya pyakalyetala, baame dokaita lamaiyoo, “Naima endaki pete lemba yangi-kaita muaa,” lea-pyaa. Dopa latala sipinya pituu peami-pyaa.
Pao pituu Jisasa baa sipi dokonya luu palea-pyaa. Palipiamopa poo andake mende endaki pete dokonya lao ipupala sipi doko endakimi tumbatala nyoo landa pyalanya piamopa endakali dupa koyapenge jia-pyaa.
Dokopa dokaitame Jisasa pyale tatala, “Akali Andake! Akali Andake! Naima indupa kumalanya pilyamanona kanda!” leami-pyaa. Dokopa baame sakatatala poopa endaki buli piamo dokopa dolapo kaena leamopa poo doko yatu leamopa endaki doko ema napia-pyaa.
Dopa piamopa Jisasame dokaita lamaiyoo, “Nyakamanya masoo miningi doko aipimipi?” lea-pyaa. Dopa leamopa dokaitame etete paka kayapala mona andao mende lamai lamai pyoo, “Baame poopa endakipa dolapo kaena lapumopa dolapome baanya pii sakamaingimba lamo doko akali dake api laa kanjemape?” leami-pyaa.
Maitakao dokaitame sipinya pituu Getasa tangemanya yuu dokaita pao pyakameami-pyaa. Galili yuu doko endaki lemba yangi-kaita silyamopa Getasa tangemanya yuu doko lemba yangi-kaita singi-pyaa.
Jisasame sipi doko yakinatala lembatena pyakameamopa akali yuu taono dokonya tange enjele koo mendapua paleta mendeme ipao baa kandanyia-pyaa. Akali doko lapalapa yonge peepi wamba waka napyoo papataka katea doko mee katenge-pyaa. Baa anda mendenya palya nayao endakali malu kananda dupanyaka katenge-pyaa.
Akali dokome Jisasa kandatala baanya moko kateamo dosa tombauli sepala puu lao ae lao dapa lea-pyaa: “Emba Gote Etete Ketae Katenge dokonya Ikiningi Jisasa, embame namba aipa pitipi? Embame namba tanda andake nandipoko!” lea-pyaa.
Jisasame akali doko-kisa enjele koo paleamo doko kandao akali doko yakinatala pena leamosa akali dokome pii dopa lea-pyaa. Wamba enjele koo dokome paa longosa akali doko minanjetae kateamosa endakali dupame akali doko isoo katao kingipi mokopi dupa ŋili kendepi anengapupi dupame anjetala pilyaminoaka doko, baame dupa pindao nepata pingi-pyaa. Enjele koo mendeme akali doko lungu piseta pilyamosa baa endakali napalenge yuu dupanya pata pingi-pyaa.
Mana dopale dupa minao katenge doko Jisasame pisoo, “Emba kenge apipi?” lea-pyaa. Baame Jisasanya pii yanu pyao, “Namba kenge Longo lengena,” lea-pyaa. Enjele koo longo baa-kisa paleamino tenge dokonya kenge Longona lea-pyaa.
Dopa lateamopa enjele koo dokaitame Jisasa lamaiyoo, “Embame naima watao yuli koo etete koko dokonya pyandala nayape!” lao kongo leami-pyaa.
Nyakama kateami manda dokonya mena elyambu mende nao kateaminopa enjele koo dokaitame puu lao Jisasa kandao, “Naima mena dupanya koko landa pyamanalena, embame naimanya kaita lyokala nayapoko!” leami-pyaa. Dokopa Jisasame kaita lyokala naenya pena kaya-pyaa.
Pena kayateamopa enjele koo dupame akali doko yakinatala mena dupa-kisa pao landa pyateaminopa mena elyambu doko alo pyao pao papatale mendenya pyakatala endaki pete dokonya tumbitambi napala kumiami-pyaa.
Mena setao katenge akali dupame piamo doko kandatala yuu taono dokonya dee mee yuupi dupanya paka pupala piamo doko endakali dupa lamaiyami-pyaa.
Dokopa endakali dupame piamo doko kanjanya Jisasa kateamo dokonya epeami-pyaa. Ipupala enjele koo dupame yakinateamino akali dokome yonge pee petala mona paliuu Jisasanya moko kateamo dosa tengesa peteamopa dokaitame kandatala paka kayami-pyaa.
Piamo doko lengeme wambao kandeamino endakali dupame enjele koo paleamo akali doko Jisasame dopa pyoo auu pisalamona lao dokaita lamaiyami-pyaa.
Dokopa Getasa yuu doko pitakanya endakali dupame etete paka kayapala Jisasa lamaiyoo, “Embame naima yakinatala puu!” leami-pyaa. Dopa leaminopa Jisasa sipi dokonya pyakalyetala pilyoo paanya pea-pyaa.
Enjele koo dupame yakineamino akali dokome Jisasa lamaiyoo, “Namba embapa awapa katambana buaako!” lea-pyaa. Dopa leamopa Jisasame baa pena latala lamaiyoo, “Emba kayapala pilyoo embanya andaka puu! Pupala Goteme emba-kisa pyakalamo dupa pitaka lao tayape!” lea-pyaa. Dokopa akali dokome baanya yuu taono dokonya pupala Jisasame baanya pyakamaiyamo dupa endakali dupa pitaka panao lamaiya-pyaa.
<range>
Jisasa baa endaki pete dokonya lemba yangi-kaita katao pilyoo epeamopa endakali baa malisoo kateamino dupa pitakame yaka ipakalene lamo lao lanyiami-pyaa.
Dokopa Jutamanya losuu anda isingi akali Jaitasa lenge mende ipupala Jisasanya moko kateamo dosa tombauli sia-pyaa. Baanya wanaku mendai iki doko ee kana kingi ita-kisa dee lapomapi mende pitipiamopa kumalanya tengesa pianya baame Jisasa lamaiyoo, “Emba nambanya andaka buaako!” lea-pyaa. Dokopa Jisasa Jaitasanya andaka dokonya panya piamopa endakali longo dupame kaina kaina pyoo tambukinao peami-pyaa.
<range>
Gii dokopa enda mende petea-pyaa. Enda doko ee kana kingi ita-kisa dee lapoma dupanya koteaka lao andaka nao paliti-paliti silyamopa mendeme kapa pao mee injisakamaiya naengema-pyaa.
Enda doko Jisasanya maitakaita ipupala Jisasanya yonge pee ketae pingi londe dokonya puna dosa watandea-pyaa. Dopa piamopa enda dokonya andaka nao paliti singi doko pupae lao yatu latala mee injia-pyaa.
Dokopa Jisasame lao pituu, “Apimi namba kingimi watandelyape?” lao pisia-pyaa. Dopa lao pisiamopa dokaita pitakame lao, “Namba daa! Namba daaka!” leami-pyaa. Dee Pitame lao pituu, “Akali Andake, emba endakali longome katao kakopao etete tambukinilyaminona,” lea-pyaa.
Dopa leamoaka doko, Jisasame lao pituu, “Nambanya pupu lapae mendapua pupumosa dokonya endakali mendeme namba kingimi watandelyamona lao masilyona,” lea-pyaa.
Enda dokome nambame pyoo dupa Jisasame kandatalame lumu lao masetala baa walu lao Jisasa kateamo dosa tengesa ipao yuunya tombauli sia-pyaa. Dopa petala baame Jisasanya yonge pee puna dokonya kingimi watandeamo tenge dokopa dee baanya yaina doko pupae eteamo dokopa dolapo endakali pitakanya enombasa panao lea-pyaa.
Dokopa Jisasame baa lamaiyoo, “Wanaku, embame masoo minapino dokome emba mee injisilyamona, emba mona yaepao puu!” lea-pyaa.
Jisasame pii dopa lao kateamopa Jutamanya losuu anda isingi akali Jaitasa dokonya andaka katenge akali mendeme ipupala Jaitasa lamaiyoo, “Embanya wanaku doko kumatalamona, Mana Lenge Akali doko deaka embame kenda pisala nayape!” lea-pyaa.
Dokopa Jisasame pii doko sepe sepalaka doko, baame Jaitasa lamaiyoo, “Embame paka nakaenya masoo minao katape! Dokopa embanya wanaku doko saka pakalapomona,” lea-pyaa.
Dopa latala baa isingi akali dokonya andaka pupala baame endakali waka dupa andakote, “Kolandala nayalapape!” daana latala, “Pitapi, Jonepi, Jemesapi, wanaku dokonya endangi takangepa dolapopi dutupa namba-pipa andakote kolandamana,” lea-pyaa.
Dopa latala dutupa kolandateaminopa endakali andaka peteamino dupa pitakame wanaku doko lao eaka lao yamataka lao kateami-pyaa. Dokopa Jisasame dupa lamaiyoo, “Nyakama ee kayalapa! Wanaku dake kumala nayalamo. Baa luu palelyamona,” lea-pyaa.
Dopa leamopa dokaitame wanaku doko kumatalamona lao masetala baa kilya kandao gii kayami-pyaa.
Dopaka doko, Jisasame wanaku dokonya kinginya minatala puu lao, “Wanaku! Emba sakata!” lea-pyaa.
Dokopa wanaku doko dee lenge tatala baa pupae sakatea-pyaa. Sakateamopa Jisasame dokaita lamaiyoo, “Nyakamame nee mendapua baa maiyepa!” lea-pyaa.
Dopa leamopa wanaku dokonya endangi takangepa dolapome etete mona andeambi-pyaa. Dopaka doko, Jisasame dolapo lamaiyoo, “Pilyamo dake nyilyambome endakali mende lamaiya nayalapape!” lea-pyaa.
Dokopa Jisasame disaipele kingi ita-kisa dee lapoma dutupa epena lao nyoo kambu pyatala kalai mendapua isina lao dokaita pupu lasia-pyaa. Pupu lasetala enjele koo tata tata dupa watao pyapengepi yaina dupa mee jakamaipengepi kalai dupa dokaita maiya-pyaa.
Maitala dokaita lamaiyoo, “Nyakamame Gotenya isingi dokonya lao pii lamaiyoo, yaina nyepae dupa mee jakamaiya pupape!
Paanya pituu pangalipi mende naminao nokainapi, neepi, munipi opale mende manja nayao yonge pee pingi mendai iki pyoo pupape.
Pataminopa endakali mendeme nyakama andaka lanyia kandeno doko, anda dokonyaka kalyepape. Dee paanya pituu, anda doko yakinalapape.
Endakali mendapuame nyakama taeme ipamini lamo lao lanyala nayami kandeno doko, nyakamame yuu taono doko yakinatala pao pituu, dupame kandatala masina lao nyakamanya mokonya kuni kungumapi patatamo dupa lyanda lanya nepalapape!” Jisasame lea-pyaa.
Dopa lateamopa dokaitame pupala taono yakane dupa pitakanya payao Wai Pii Epe doko lamaiyoo yaina pyapae dupa pitaka mee jakamaiyami-pyaa.
Jisasame piamo dupa pitakanya atome pii dupa yuu yakane isingi akali Etote dokome sia-pyaa. Endakali mendapuame, “Jone Kaimbu Pingi doko malunya sakatapyana,” leami-pyaa. Mendapuame, “Akali Ilainja doko sakatapya lamona,” leami-pyaa. Dee mendapuame, “Potopesa wamba kateamino dupanya mende malunya dee sakatapya lamona,” leamiaka-pyaa. Dopa leamino doko sepala Etote mona andea-pyaa.
<range>
Dopa pyoo katao Etoteme lao pituu, “Nambame Jonenya mange kepatewaka doko, pii longo silyo akali doko api lusilyamape?” lea-pyaa. Baame Jisasa kandapu laka lao masoo kutao katea-pyaa.
Maitakao aposele dupa pilyoo ipupala nyakamame kalai wakale wakale piamino dupa pitaka Jisasa lamaiyami-pyaa. Dokopa baame dokaita laminao pupala yuu taono Betesaita lenge dokonya dutupa-pipa iki kateami-pyaa.
Dopaka doko, endakali dupame, “Jisasa yuu Betesaita dokonya kalyamona,” lapae sepala baa watao epeami-pyaa. Epeaminopa Jisasame dupa lanyepala Gotenya isingi dokonya lao pii lamaiyoo, dee endakali mendapua yaina paleta kateamino dupa kandatala mee jakamaiyoo pia-pyaa.
Yuu alemanjiamopa, akali kingi ita-kisa dee lapoma dutupa pilyoo Jisasa kateasa ipupala baa lamaiyoo, “Yuu dakenya endakali napalengema lamona, endakali dokaitame yuu taono yakanepi mee anda yuupi soo pelyamo dupanya nee natamipi luu palitamipi pima pena laa!” leami-pyaa.
Dopa leaminoaka doko, Jisasame dokaita lamaiyoo, “Nyakamameaka dokaita nee maiyepa!” lea-pyaa. Dopa lateamopa dokaitame lao pituu, “Endakali dupa pitakame nee nena lao naimame sambakamaiya napatamano kandao doko, naimanya betesa yuungi wapaka lapoma pyoo iki silyamona, kapa napapomo,” leami-pyaa.
Akali peteamino dupa taosene yuungi joo peteami-pyaa. Dokopa Jisasame baanya disaipele dupa lamaiyoo, “Nyakamame endakali dupa kingi ita yuungi yuungi lao wakale limbao petena lamaiyepa,” lea-pyaa.
Leamoli pyoo baanya disaipele dupame lamaitiaminopa endakali pitaka isa peteami-pyaa.
Dokopa Jisasame betesa yuungi wapaka lapoma pyoo siamo dutupa nyepala kaiti-kisa kandalyetae katao yaka pilino lao loma setala nee dutupa konjia-pyaa. Konjepala baanya disaipele dupame mokosoo endakali dupa maina lao maiya-pyaa.
Nyepala maiyaminopa dokaita pitakame nao tiaka kayapala kakana sina kayamino dupa disaipele dupame nyoo baseketa mandi kingi ita-kisa dee lapomanya mandyuu tumbasiami-pyaa.
Koto mende Jisasa iki loma soo kateamopa, disaipele dupa baa kateamo dokonya epeami-pyaa. Epeaminopa baame dokaita pisoo, “Endakali kambu dupame namba kandao apina lengemape?” lea-pyaa.
Dokopa dokaitame pii yanu pyao, “Endakali yangimi emba kandao Jone Kaimbu Pingi dokona lengema. Yangimi Ilainjana lengema. Dee yangimi potopesa wamba kateamino dupanya mende dee malunya sakatapyana lengemana,” leami-pyaa.
Dokopa baame dokaita lamaiyoo, “Doko nyakamame namba kandao apina lengemape?” lea-pyaa. Dopa leamopa Pitame pii yanu pyao, “Emba Gotenya Kataisa dokona,” lea-pyaa.
Pitame dopa leamopa Jisasame pii kyoto joo dokaita lamaiyoo, “Nyakamame Pitame pii lelyamo doko endakali mendaipi mende lamaiya nayalapape!” lea-pyaa.
Dopa latala baame pii mende lao pituu, “Endakalinya Ikiningi dokome tanda longo lao napenge. Isingi akalipi, pitisa mupapi, mana setapae masingi akalipi dupame baa daa latala pyao kumasetami. Dopa petataminopa koto teponya Goteme baa dee sakatasetana,” lea-pyaa.
Dokopa baame endakali dupa pitaka lamaiyoo, “Endakali mendeme namba watao payatoo lao masetamo kandao doko, baame baa tange kame setala yuu yongata dii lao baanya ita poko doko nyoo soo namba watao paena.
Endakali mendeme baa tange isoo auu pyoo katapu laka lao masetamo kandao doko, baa alu pita. Dopaka doko, endakali mendeme namba lao masetala baa tange kame setamo kandao doko, baa auu pyoo katata.
Doko, endakali mendeme yuunya oapi dupa pitaka nyoo setao katapala baa koyatamo kandao doko, oapi dupa pitakame aipa petala baa nisetape?
Endakali mendeme nambapi nambanya piipi dupanya elya kayatamo kandao doko, Endakalinya Ikiningi tii pipae doko baanya Takangepi enjele epe etete dupa-pipa awapa tii pyoo ipao pituu baame endakali doko kandao elya kayata.
Nambame nyakama kiningi langilyona, endakali ae kalyamino datupanya mendapua kumala nayataminopa Gotenya isingi doko kandatamina,” Jisasame lea-pyaa.
Jisasame pii dutupa latala maitakao koto tukulapopi mende pateamopa, baame Pitapi, Jonepi, Jemesapi utupa laminao yuu manda mendenya loma sala pea-pyaa.
Pupala baame loma soo kateamopa baanya lengelyaapi doko waka jia-pyaa. Baanya yonge pee doko etete kyoo lao lenge lipilipi pia-pyaa.
Dopa piamopa akali lapoma Mosesepa Ilainjapa lee mendai ipao baa kateasa kalyu petala pii lao kateami-pyaa.
Akali dolapo kaitinya tii pipae doko-pipa katao ipupala Jisasame maitakao Jetusaleme pupala kalai etasalanya pitamo dupapi kumatamo dupapi dupanya lao pii leami-pyaa.
Pitapi, Jonepi, Jemesapi dutupa lenge luu kayaminoaka doko, luu palya nayami-pyaa. Dokaitame Jisasa baa tii pipae jiamo doko kandao pituu akali lapoma baa-pipa kateambino dolapo kandeamiaka-pyaa.
Akali lapoma dolapome Jisasa yakinatala paanya piambinopa, Pitame Jisasa lamaiyoo, “Akali Andake, naima dakenya katapumanopa auu pilyamona, aiyaa anda tepoma pimana! Mende embanya, mende Mosesenya, mende Ilainjanyana,” lea-pyaa. Pitame pii leamo dutupanya tenge mende masala nayao mee ambe lea-pyaa.
Baame pii dutupa lao kateamopa kopa mendeme ipupala nyakama sanga piamopa akali dutupame paka kayami-pyaa.
Dokopa kopa dokonya pii mende tambetambe ipupala lao pituu, “Doo kalyamo doko nambanya Ikiningi, baa nambanya yapao nyepae dokona, nyakame baanya pii doko sakamaiyepape!” lea-pyaa.
Pii doko lalu peteamopa dokaitame Jisasa iki kateamo kandeami-pyaa. Gii dokopa dokaitame nengekaita lyokatala kandeamino dupanya mendaipi mende endakali mende lamaiya nayami-pyaa.
Taita dopa pyoo dokaitame yuu manda doko yakinatala peaminopa endakali kambu longo mendeme Jisasa kaitinisa kandanyiami-pyaa.
Dokopa akali dupanya mendeme endakali kaina dokonya katao kyoto joo ee lao, “Mana Lenge Akali! Embame nambanya wane dake nisakape! Nambanya wane mendai dake iki-kaita embame nisakatale lao ee lelyo.
Enjele koo mendeme wane dake minatae soo walu lasilyamopa baa ae lao kambu apupuaka mandyuu singi. Dopa pyoo silyamopa enjele koo dokome yonge dupa koyasoaka katao yapa yakinala naenge.
Dopa pingi dokonya nambame embanya disaipele dupame enjele koo doko watao pyakamaina laloaka doko, dokaitame kapa pao watao pyakamaiya nayalaminona,” lea-pyaa.
Dopa leamopa Jisasame lao pituu, “Kanau! Masoo minala naengema uanga pyoo paengema endakali nyakama! Oo koto koto ongo namba nyakama-pipaka tole katatama laape? Nyakamame nambaka nenge nyoo katatami laape?” lea-pyaa. Dopa latala baame akali doko lamaiyoo, “Embanya wane doko laminao asa ipu!” lea-pyaa.
Laminao epeamopa enjele koo dokome wane doko lombanya setapala minao walu lasia-pyaa. Dokopa Jisasame enjele koo doko pyalanya leamosa wane doko mee jia-pyaa. Dokopa Jisasame wane doko takange doko tange maiyakamaiya-pyaa.
Dokopa endakali dupa pitakame Gotenya kalai andake piamo dupa kandatala mona andeami-pyaa. Koteaka lao baame piamo dupa pitaka kandatala endakali dupame baa lalyoo kateaminopa Jisasame baanya disaipele dupa dapa lamaiya-pyaa:
“Nyakamame pii datupa sepala kame nasalapape. Akali mendeme Endakalinya Ikiningi doko endakali dupa laitaka pyaanya enge nyalanya pilyamona,” lea-pyaa.
Dopa leamoaka doko, pii dokonya tenge doko masala naena lao yalo petae siamosa disaipele dupame masala nayami-pyaa. Dee dokaitame pii dokonya tenge doko baa-kisa pisalanya paka kayami-pyaa.
Dokopa disaipele dupame, “Naimanya mende api alyasale joo kalyamape?” lao pii yanda pyoloo piami-pyaa.
Dokopa Jisasame dokaitanya masiamino dupa kandatala baame wane koo mende kii minao nyepala baanya patalisa-kaita katasia-pyaa.
Dopa petala dokaita lamaiyoo, “Endakali mendeme namba lao masetala wane koo dake lanyilyamo dokome namba lanyingiaka. Endakali mendeme namba lanyilyamo dokome namba puu leamo doko lanyingiaka. Dopana, nyakama pitakanya pundipundi joo katenge endakali doko alyasalena,” lea-pyaa.
Dokopa Joneme baa lamaiyoo, “Akali Andake, akali mendeme embanya kenge doko lao enjele koo dupa watao pyapumopa naimame kandatala baa naima watao napaenge dokonyana kaena lapumana,” lea-pyaa.
Dopa leamopa Jisasame baa lamaiyoo, “Nyakamame baanya kalai doko kaena lao daa nalalapape! Endakali mendeme nyakama yandapipi nanjoo kalyamo doko nyakama tata joo katengena,” lea-pyaa.
Goteme Jisasa kaiti-kisa lanyetona lao masiamo gii doko tengesa pia-pyaa. Dopa piamopa Jisasame Jetusaleme paanya mona mendai palyetala sakatao pea-pyaa.
Kaitinisa pao pituu baame baanya wai minakamaiyoo paenge akali mendapua wambao pena lea-pyaa. Dokopa akali dutupame Samatia tangemanya yuu mendasa pupala Jisasa ipapomo lao baanya kaitinipi andapi dupa depa lakamaiyanya masoo kateami-pyaa.
Dopaka doko, Jisasa baa Jetusalemeaka paapomona lao masetala Samatia tange dupame baa nyakamanya yuusa lanyala nayami-pyaa.
Dokopa disaipele Jemesapa Jonepame mana doko kandatala Jisasa lamaiyoo, “Kamongo, nalimbame kaitinya itate kaiyepae mende epena lao wii latala endakali dokaita tao mulyina lambape?” lao pisiambi-pyaa.
Dopa lao pisiambinosa Jisasame kapilyetala dolapo kandao pyalanya lea-pyaa.
Dokopa dokaitame yuu doko kayapala mendasa peami-pyaa.
Dokaita kaitinisa peaminopa akali mendeme ipupala Jisasa lamaiyoo, “Emba payateli pyoo nambame emba watao payatoana,” lea-pyaa.
Dopa leamopa Jisasame baa lamaiyoo, “Yana kapua dupanya palenge yuli kombe dupa singi. Dee yaka dupanya palenge panda singiaka doko, Endakalinya Ikiningi dokonya imambu soo aiyomba setenge panda mende nasingina,” lea-pyaa.
Dopa latala dee baame akali waka mende lamaiyoo, “Embame namba watao ipu!” lea-pyaa. Dopa leamoaka doko, akali dokome baa lamaiyoo, “Akali Andake, wambao nambame nambanya takange doko malu petala puu lapoko!” lea-pyaa.
Dokopa Jisasame baa lamaiyoo, “Endakali kumapae joo katengema dupame kumapae yango dupa tange malu pina kayapala embame Gotenya isingi dokonya lao pii lao tayala puu!” lea-pyaa.
Dopa lateamopa akali waka mendeme Jisasa lamaiyoo, “Akali Andake, nambame emba watao payatowakana, wambao nambame nambanya tata dupa lasa latala puu lapoko!” lea-pyaa.
Dokopa Jisasame baa lamaiyoo, “Endakali mendeme wambao kalai mende pyaanya elyaka kayao sakatatala maitakao mona kapilyetala kayata pyoo katatamo kandao doko, Goteme baa isala nayatamopa baame kalai mende kapa pao napitana,” lea-pyaa.
Maitakao Kamongo dokome akali mendatupa dee yapao nyiaka-pyaa. Baame akali kingi itaka kalange-kisa dee lapoma yapao nyepala akali dutupa lapo lapo lao tole pyatala yuu taonopi endakali kuki palenge yuu dupa pitakanyapi wambao pena lea-pyaa. Baa tange yuu dutupanyaka maitakao watao patona lao masia-pyaa.
Dopa lao masetala baame dokaita lamaiyoo, “Indupa eenya nee longo wambu petelyamoaka doko, mandyuu mau pyapenge endakali longo nakalyamino. Dopana, ee tange dokome baanya nee mandyuu mau pyakamaitami endakali mendapua pena lape lao nyakamame loma salapape.
Kandeleno! Nambame nyakama mena sipisipi ŋaŋa jepae dupa yana kapua jepae dupanya kainanya pupa lelyona masetala pupape!
Nyakamame kaitini payao pituu munipi, nokainapi, moko peepi dupanya mende namandyuu pupa. Nyakamame endakali kaitinisa kandanyetamino dupanya mendaipi mende-pipa pii laloo napyepape.
Nyakamame pao anda mendenya kolandatamili pyoo wambao dapa laapape: ‘Anda dakenya palenge endakali dupa mona lyuu lao pilyepape!’ lao lamaiyepape.
Anda dokonya endakali dupame pii doko nasetaminopa mona lyuu lasakamaipenge nanjia kandeno doko, mona lyuu lasingi pii doko dokaita-kisa nasoo nyakama tange-kisa dee pilyeta. Anda dokonya palenge endakali mende mona lyuu lasakamaipenge jetamo kandao doko, nyakamanya mona lyuu lasingi pii doko baa-kisa kapa pao seta.
Nyakamame anda mendenya puu puu napinya, nyakama lanyetamino anda dokonyaka kalyepape. Kalai akali mendeme baanya kalai dokopa kapa pao yole nyingili pyoo nyakamame neepi endakipi anda tange dokome ditamoli pyoo nalapape.
“Dee nyakamame yuu taono mendenya pataminopa dokaitame nyakama lanyiami kandeno doko, endakali dokaitame nee mokosoo ditamili pyoo nalapape.
Nyakamame yuu dokonya tange endakali yaina pyapae dupa mee injisakamaiyepape. Dopa petakamaitala dokaita kandao, ‘Goteme nyakama isala ipatelyamona,’ lao pii lamaiyepape.
Dee nyakama yuu taono mendenya pataminopa endakali dupame nyakama lanyala nayami kandeno doko, nyakama yuu taono dokonya kaitini dupanya awali lao pupala dapa laapape:
‘Nyakamanya yuu taono dakenya kuni kungumapi dupame naimanya mokonya pateta silyamo dokonya tenge nyakama-kisa silyamona lao lyanda lanya pisilyamano. Dopana, Goteme yuu dake isala ipatelyamona lao masina,’ lao lamaiyepape.
Goteme endakali mokosetamo gii dokopa yuu taono dokonya kenda pipae ipatamo dokome Sotoma yuu dokonya kenda pipae ipatamo doko ita minatana lao nambame nyakama langilyona,” Jisasame lea-pyaa.
“Taono Kotasina tange dupa koyatami iki lamo! Taono Betesaita tange dupa koyatami ikiaka lamo! Dupame kalai pupu lapae dupa nyakamanya yuu dolaponya kandeami dupa wamba Taya yuupa Saitone yuupa dolaponya endakali dupame kandeamili kandao doko, dokaitame kenai lumbanya aiyombanya pyalyetala mena kende matapu pyoo yuu wamba waka mona kapilyiamili.
Goteme endakali mokosetamo gii dokopa yuu dolaponya kenda pipae ipatamo dokome Taya yuupa Saitone yuupa dolaponya kenda pipae doko ita minata.
Dee nyakama taono Kapaneame tange dupanya kenge doko kaiti-kisa kapa pao seta laape? Daa, Goteme nyakama yuu koo dokonya pyandatana,” Jisasame lea-pyaa.
Dopa latala baame baanya disaipele dupa lamaiyoo, “Endakali mendeme nyakamanya pii silyamo dokome nambanya pii doko silyamoaka. Endakali mendeme nyakama maita dilyamo dokome namba maita dilyamoaka. Dee namba puu leamo Gote doko maita mailyamoakana,” lea-pyaa.
Maitakao akali kingi ita kalange-kisa dee lapoma dupa pilyoo ipao pituu mona yaepeami-pyaa. Dokaitame lao pituu, “Kamongo, embame naima kalai pyepape leenoli pyoo pipumanopa, enjele koo dupame naimanya pii sakapimiakana,” leami-pyaa.
Dokopa baame dokaita lamaiyoo, “Nambame Satane doko kaiti-kisa yuu wapaka pili lao yapa pyakao mangeamo kandeo.
Nyakamame kanopatopi pupusalyowapi dupa-kisa moko katao kaita payao dee nyakamame yandapipi dokonya pupu lapae dupa pitaka ita minao isoo kalyepape lateo. Dopana, dutupanya mendaipi mendeme nyakama kapa pao koyasala nayatana masalapape.
Dopaka doko, enjele koo dupame nyakamanya pii sekelyaminona lao mona yaepala naenya, Goteme nyakamanya kenge dupa kaitinya setakao kalyamo dokonya mona yaepalapape,” Jisasame lea-pyaa.
Gii dokopaka Oli Sipitisa dokome Jisasanya mona etete yaepasiamopa, Jisasame lao pituu, “Apane, emba yuupi kaitipi dupa pitakanya Kamongo kalyeno! Embame mana longo kandenge endakalipi masepae endakalipi dupame nakandena lao yalo piino dupa endakali wane ŋaŋa joo katengema dupame kandena lao panasiino dokonya nambame emba lao tama pilyo. Kini, Apane, embame pitona lao auu pyoo masiinoli pyoo petee-pyaana,” lea-pyaa.
Dopa latala baame dokaita lamaiyoo, “Nambanya Takangeme dupa pitaka nambame isepe lao namba-kisa setea. Endakali mendaipi mendeme Ikiningi doko masala naenge. Takangeme iki masingi. Dee endakali mendaipi mendeme Takange doko masala naengemaka doko, Ikiningimi iki masingi. Dee Ikiningi dokome Takange doko endakali mende laitaka pitoo lao masetala petelyamopa endakali dokome Takange doko lao masingiakana,” Jisasame lea-pyaa.
Dopa latala baame kapilyetala baanya disaipele awapa peamino dupa iki lamaiyoo, “Nyakamame lengeme kandelyamino dupanya lao mona yaepasetae kalyamino.
Wamba potopesapi kiŋipi longo dupame indupa nyakamame kandelyamino dupa kandapuma laka lao masiaminoaka doko, nakandeami. Pii nyakamame silyamino dupa sipuma laka lao masiaminoaka doko, nasiamina lao nambame nyakama langilyona,” lea-pyaa.
Dokopa mana setapae masingi akali mendeme ipupala Jisasa makande pyoo dapa lea-pyaa: “Mana Lenge Akali, nambame aipa petala lete etete katatope?” lea-pyaa.
Dokopa Jisasame baa lamaiyoo, “Mana setapae dupanya aipa lao pepa pyapae silyape? Embame tenge aipale mende palipumu itaki pilipi?” lea-pyaa.
Dopa leamopa baame pii yanu pyao, “‘Embame embanya Kamongo Gote doko auu kayao katao, embanya monapi, imambupi, pupu lapaepi, masingipi dutupa pitakame Gote baa maitae katape.’ ‘Embame emba tange auu kaengeli pyoo embanya endakali yango doko auu kayao katape,’ lapae silyamona,” lea-pyaa.
Dokopa Jisasame baa lamaiyoo, “Embame pii auu pyoo yanu pilinona, dopaka pyoo katapala lete etete katatena,” lea-pyaa.
Jisasame dopa leamopa mana setapae masingi akali dokome endakalinya lengelyaapi dupanya baa akali tolatae katapu laka lao masetala Jisasa pisoo, “Nambanya endakali yango doko apipi?” lea-pyaa.
Dokopa Jisasame baanya pii doko sepala yanu pyao, “Yuu mendepa akali mende Jetusaleme katao Jeteko paanya lanao pea-pyaa. Peamopa akali makongapae koo mendapuame kaitinisa minao mangotala baa pyao indinya kumapenge joo setapala baanya yonge peepi oapi dupa nyoo peami-pyaa.
Pateaminopa pitisa mende kaitini dokonya epeamo dokome akali pyapae doko kandatala lemba pyatala pea-pyaa.
Maitakao akali Lipai tata mende epeamo dokome dopaka pyoo akali pyapae doko kandatala lemba pyatalaka pea-pyaa.
Dee enakao akali Samatia mendeme kaitini dokonya pao pituu akali doko kandatala kondo kaya-pyaa.
Baame akali pyapae siamo dosa tengesa pupala olipi ipangepi waenepi mendapua pyapae dupanya katatakamaitala yaki pyakamaiya-pyaa. Dopa petala baame akali pyapae siamo doko kopinya baanya mena dongi maita dokonya setapala mandyuu pao endakali opone palenge anda mendenya palena latala baa setao palea-pyaa.
Yongama baame anda isoo katenge akali doko muni kina lapo joo maitala baa lamaiyoo, ‘Embame akali dake isokondape pyakape. Embanya muni mendapua apata akali dake-kisa nepate pitamo kandao dutupa namba pilyoo ae ipato ongopa yanu pyakatona,’ lea-pyaana,” Jisasame lea-pyaa.
Dopa latala Jisasame akali doko pisoo, “Akali mendapuame akali doko pyao indipala pateaminopa, dee akali tepoma kaitini dokonya epeamino dupanya apimi akali pyapae siamo dokonya yango joo nisiana lao masilipi?” lea-pyaa.
Dokopa mana setapae masingi akali dokome lao pituu, “Akali kondo kayapala nisia lumu dokoaka lumuna,” lea-pyaa. Dopa leamopa Jisasame baa lamaiyoo, “Dopana, embame pupala dopaka pyoo katape,” lea-pyaa.
Jisasapi baanya disaipele dupa-pipa kaitini pao yuu taono yakane mendenya pyakameaminopa, enda Mata lenge mendeme Jisasa baanya andaka lanyia-pyaa.
Dokopa Matanya kakingi Matia lenge dokome Kamongo Jisasanya mana nyotoo lao baa peteamo dokonya ipao baanya pii doko soo petea-pyaa.
Dopa pyoo peteamopa Matame nee akipi depa lao kalai longo piamosa mona tambea-pyaa. Dopa piamopa baame ipao Jisasa lamaiyoo, “Nambanya kakingi dokome nambame iki nee depa laale lao kingi nandilyamo doko, Kamongo, embame nakandalepe? Baame namba nisina lamai!” lea-pyaa.
Dopa leamopa Kamongo dokome baanya pii yanu pyakamaiyoo, “Mata, Mata, embame longo dupa moname masoo nea kayao pilino.
Dopaka doko, mendai iki mende nea kayapenge jilyamo. Matiame epe doko moname yapao nyepala pilyamona doko mendeme kapa pao nyoo nepakamaiya nayatana,” lea-pyaa.
Koto mendepa Jisasame mendasa loma soo kateamo doko soo etapeamopa, baanya disaipele dupanya mende epea-pyaa. Ipupala Jisasa lamaiyoo, “Kamongo, wamba Joneme baanya disaipele dupa mana lamaiyamoli pyoo embame loma singi mana doko naima langi,” lea-pyaa.
Dokopa baame dokaita lamaiyoo, “Nyakamame loma setaminoli pyoo dapa lao loma salapape: Apane, embanya kenge doko auu pyoaka sina lape. Embame naima isoo ipao katape.
Koteaka lao embame naima nee natamanoli pyoo dipi.
Embame naimanya koo pingi dupa kunanya nepakape. Endakali dupame naima koo pingilyamino dupanya yanu dupa kaelyamanoaka. Koo pyepa lao makande pingi dupanya embame naima laminao napupi. Dopa lao loma salapape,” lea-pyaa.
Dee baame dokaita lamaiyoo, “Nyakamanya akali mendeme baanya kaita miningi mendenya andaka kuka andatombe pupala baa-kisa tee lao, ‘Kaimia, yanu pyakatona, embame betesa tepoma namba dii.
Nambanya kaiminingi mende kaitaka payapala nambanya andaka ipumopa, nee maipenge mende nasilyamona,’ lao tee latamo kandao doko, akali andakote palitamo dokome baa lamaiyoo, ‘Nambame anda kaita pai latala nambanya wane dupa-pipa palipilyona, dee sakatatala kapa pao emba nandyapo lumuna, embame namba maka pisala nayape!’ lata.
<range>
Dee anda tange dokome akali tee latamo doko kaiminingina lao masala naenya nisala naipatamoaka doko, akali tee latamo dokome kayala nayao teaka lao katatamosa anda tange dokome sakatatala akali dokonya daa jetamo dupa pitaka maitana lao nambame nyakama langilyo.
Dee nambame nyakama dapa langilyo: nyakamame tee laapape! Kapa pao nyetami. Kutalapape! Kapa pao kandatami. Anda kaita watawata pyepape! Kapa pao lumbakata.
Tee lelyamino endakali dupa pitakame nyingima. Kutilyamino endakali dupa pitakame kandengema. Anda kaita watawata pilyamino endakali dupa pitakanya kaita lumbakamaingi.
“Nyakamanya wane mendeme wapaka mende tee latamopa, nyakama takange dupanya mendeme kanopato koo nanenge mende maitamipi? Daa, namaitami.
Dee, ‘Yaka tuku mende dii,’ latamopa, pupusalyoo mende maitamipi? Daa, namaitami.
Dopana, nyakama takange koo dupame nyakamanya wane dupa oapi epe dupa maingima tamo kandao doko, Takange kaitinya katenge dokome nyakamanya wane mailyamino doko etete ita minao baa-kisa tee lelyamino endakali dupa Oli Sipitisa doko maingina,” lea-pyaa.
Koto mendepa enjele pii laa naenge koo mende akali mende-kisa paleamo doko Jisasame watao pyatakamaiyamopa akali dokome dee pii lea-pyaa. Dokopa endakali kambu piamino dupa mona andeami-pyaa.
Dee endakali yangimi lao pituu, “Baame enjele koo dupanya isingi Belesapulu lenge doko mambele enjele koo dupa watao pilyamona,” leami-pyaa.
Endakali mendapuame baa minao makande pyoo, “Baame kaitinya-tae kongali mende pina,” leami-pyaa.
Dopa lao kateaminoaka doko, baame dokaitanya masiamino doko kandatala dapa lea-pyaa: “Yuu dupanya kiŋi mendeme isingi tata dupanya mende wakale pyoloo petala yanda pitaminopa tata doko koyata. Dee anda mendenya palu dupa wakale pyoloo petala yanda pitaminopa koyataka.
Dokaita joo Satane baa tangeme wakale pyoloo petala yanda pitamo kandao doko, baame isilyamo tata doko aipa petala katatape? Nyakamame namba kandao Belesapulu mambele nambame enjele koo dupa watao pilino lelyamino.
Kiningi, nambame Belesapulu mambele enjele koo dupa watao pyapuli kandao doko, nyakamanya mana nyingi dupame api mambele enjele koo dupa watao pyapimilipi? Dokonya dokaitame, ‘Nyakamame kopeta leami lamona,’ latami.
Goteme namba kingi ditamopa nambame enjele koo dupa watao pyato kandao doko, Goteme nyakama isala ipatamosana,” lea-pyaa.
“Akali pupu lapae mendeme yanda yandatepi minatae katao baanya anda doko tange isilyamopa baanya oapi dupa auu pyoo singi.
Baame yanda yandatepi dupame baa nisetana lao masetamoaka doko, akali etete pupu lapae mendeme ipao baa yanda pimaitala ita minata. Dokopa akali etete pupu lapae dokome yanda yandatepi dupa nyoo nepatala baanya oapi dupa pitaka endakali waka dupa mokosoo maitana,” lea-pyaa.
“Endakali mende namba tata joo nakalyamo doko nambanya yandapipi lamo. Dee endakali mendeme namba-pipa endakali nyoo limbala naelyamo dokome endakali dupa saa lasingina,” lea-pyaa.
“Enjele koo mendeme endakali mende yakinatala dokopa, baa mendasa koto nyoo kalyanya yuu sapu dupanya paelya paena pyoo panda kutingi. Kutao kayapala baame lao pituu, ‘Nambame anda wamba yakineo dokonya dee pilyoo patoo,’ lenge.
Dopa latala baame anda dokonya pao kandelyamopa, potoma polao yati petae kalyamo kandenge.
Dopa petae kalya silyasa baame pupala enjele etete koo mendapua lanyepala anda dokonya dee pilyoo ipao katengema. Dokopa akali doko wamba kopeta kateamoaka doko, indupa etete kopeta katengena,” lea-pyaa.
Jisasame pii lao kateamo gii dokopaka endakali longo kambu piamino dupanya enda mendeme puu lao dapa lea-pyaa: “Wamba emba mandipala andu diamo enda doko mona yaepao pituu pilyamona,” lea-pyaa.
Dopa lateamopa Jisasame endakali dupa lamaiyoo, “Dopaka doko, Gotenya pii doko soo watao minilyamino endakali dupa kiningi mona yaepao pilyaminona,” lea-pyaa.
Dee endakali kambu longo dupame Jisasa kateamo dokonya ipao kapata-kapata piaminopa, Jisasame dokaita lamaiyoo, “Endakali indupa palelyamino dupa kooma lamo. Dupame kongali mende kandamana lelyaminoaka doko, nambame kongali waka mende pyakala nayatoana, Goteme akali Jonaa-kisa kongali piamo dokoaka makande petae seta.
Wamba akali Jonaa dokome Gotenya makande petae joo katao yuu Nenepa tange dupame kandeamino dopaka pyoo Endakalinya Ikiningi doko Gotenya makande petae katatamopa endakali indupa kalyamino dupame kandatami.
Wamba Isingi Enda Kuini mendeme yuu Sauta-kaita pituu masingi akali Solomone lenge doko kanjanya kaita etete londe mendenya epea-pyaa. Epeamoaka doko, indupa akali mendeme Solomone etete ita minao ae kalyamo. Tenge dokonya Goteme endakali mokosetamo gii dokopa, Isingi Enda Kuina dokome sakatatala nyakama kosimi latana lao masalapape!
Wamba akali Jonaa dokome yuu Nenepa tange dupa pii panao lamaiyamopa dokaitame sepala mona kapilyiaminoaka doko, indupa Jonaa doko ita miningi akali doko ae kalyamo. Tenge dokonya Goteme endakali mokosetamo gii dokopa, Nenepa tange dupame sakatatala nyakama kosimi latamina,” lea-pyaa.
“Endakali mendeme lama mende kaiyepala yalo pipenge panda mendenyapi titopene penge nenge lanao setapae mendenyapi setala naenya, endakali andaka kolandatamino dupame tii pitamopa kandao kolandena lao baame lama doko setenge toko ketae dokonya setenge daape!
Embanya lenge doko embanya yongenya kia joo telyamo. Embanya lenge doko auu pyoo tao payateno kandao doko, emba tii pita. Dopaka doko, embanya lenge lapo tao payateno kandao doko, emba iminjeta.
Aopyoo latala emba-kisa tii pipae silyamo doko iminjetae jetana kandao isoo katape!
Embanya yonge dokonya mendasa iminjalapi nayao tii iki pyoo payateno doko lama kaiyepaeme emba tii pisingili pyoo embanya yonge doko pitaka etete tii pipae payatena,” Jisasame lea-pyaa.
Jisasame pii dutupa lao etapeamopa akali Patasi mendeme baanya andaka Jisasa nee nala bona epena lea-pyaa. Dopa lateamopa baame andaka kolandatala nee nalanya petea-pyaa.
Pitipala Jisasame nee nalanya kingi kaimbu napinya nee mee neamopa, Patasi dokome kandatala moname longo lao masia-pyaa.
Dopa lao masiamopa Kamongo dokome Patasi doko lamaiyoo, “Nyakama Patasi dupame kapopi pelesapi dupanya ketae-kaita iki kaimbu pyao kalyamino. Dopaka doko, nyakamanya kokotena pake nengepi koo manapi dupame tumbatae kalyamona, nyakama akali kyakaengema lamo! Goteme penge iki wasepala pengenya angi mende wasala nayape?
<range>
Dopana, nyakamame daa jingi endakali dupa nyakamanya angi doko maiyepape. Dopa pitaminopa nyakamanya oapi dupa pitaka auu pipae setana,” Jisasame lea-pyaa.
“Nyakama Patasi dupame taluanga takae kambyakomapi dupa paa kingi ita lao mokosepala mende doko Gote maiyaminoaka doko, nyakamame endakali waka dupa-kisa mana tolatae minao pituu dee Gote mona maiya naelyaminoaka. Nyakamame mendatupa dutupa yakinala nayao pituu angi datupa watao miningima pyali, yaka jipyalina, minala naelyamino dokonya nyakama koyatami iki lamo!
“Endakali dupame nyakama Patasi dupa Jutamanya losuu anda dupanya petenge toko enomba nyoo dupa dina lao masilyamino. Dee kamapi dupanya endakali dupame nyakama lasa lapimi laka lao auu kaelyamino dokonya nyakama koyatami iki lamo!
Endakali dupame endakali malu petae kakopala naenge dupanya ketae ambe lao moko katao paelyaminopa, maludupame dokaita koyasingimali pyoo nyakama malu petae dopalema lamo, dokonya nyakama koyatami iki lamona!” Jisasame lea-pyaa.
Dopa leamopa mana setapae masingi akali dupanya mendeme baanya pii yanu pyao, “Mana Lenge Akali, embame naima pii lamba lao imbu pisilinoakana,” lea-pyaa.
Dokopa Jisasame dokaita lamaiyoo, “Nyakama mana setapae masingi akali dupame endakali waka dupa-kisa kenda pipae setaminosa dupame etete lekeleke tao paelyamino. Dopa pyoo paelyaminoaka doko, nyakama tangeme kenda pipae doko dupa-kisa setapala yuu mendaipi mende kuki kingi maiya naelyamino dokonya nyakama koyatami iki lamo!
Potopesa pyao kumasetae dupanya malu petae dupa nyakamame yati pyoo kalyamino dokonya nyakama koyatami iki lamo! Nyakamanya yumbange dupame potopesa dupa pyao kumasiamino doko nyakamame yumbangenya mana doko yaka piamina lao panasoo potopesa pyao kumasetae dupanya malu dupa yati pyoo kalyamino.
<range>
“Tenge dokonyaka Gote masepae epe dokome dapa lea-pyaa: ‘Tenda nambame endakali dupa-kisa potopesapi aposelepi dupa pena latopa endakali dokaitame mendapua watao pyatala mendapua pyao kumasetamina,’ lea-pyaa.
Dopana, akali wamba kateamino dupame potopesa dupa pyao kumasoaka kateamino dupa pitakanya koo tenge wambatae waka doko endakali indupa kalyamino dupa-kisa silyamo.
Mana doko wamba akali Epolo lenge doko pyao kumasiamo dokonya pituu tee pyatala akali Sakataya lenge doko losuu anda andake dokopa olata toko dokopa dolaponya kainanya pyanya seteamino dokonya ipao tuu lea-pyaa. Kini, nambame nyakama langilyona, tenge dutupa pitakanya yanu doko Goteme endakali indupa kalyamino dupa-kisa nyeta.
“Nyakama mana setapae masingi akali dupame mana nyepenge kaita doko lyokatala nyakama tange mana nyala nayao dee endakali waka dupame nyala naenaka lao dupanya kaita lyokakamailyaminona koyatami iki lamo!” lea-pyaa.
Dopa latala Jisasame anda doko yakinatala kamaka pyakalyiamopa mana setapae masingi akalipi Patasipi dupame baa kandao pyalanya leami-pyaa. Jisasame pii mende latatamopa naimame kapa pao kosimi latamana lao masetala makande pili lao baa pisetaka pyoo isokondape pyoo isoo kateami-pyaa.
<range>
Endakali taosene longo dupa tuu tuu lao epeami-pyaa. Dokopa endakali dupame yango mende panda maipenge nanjoo endakali mendenya moko angoo lakakamaipenge jia-pyaa. Gii dokopa Jisasame wambao baanya disaipele dutupa dapa lamaiya-pyaa: “Nyakame Patasi dupanya sambo mana iisa jepae doko kandao isoo kalyepape. Sambo epe jili pyoo paenge mana doko betesa andasingi iisa dopale lamo.
Naima pitaka-kisa tenge yalo petae silyamo dupa tanga panata. Mana sanga pyatae silyamo dupa pitaka tanga lopalyeta.
Nyakamame kuka iminjetaenya pii yalo pyoo lelyamino dupa pitaka kotaka niki tatamopa endakali pitakame setami. Dee nyakamame andakote pituu pii kakate lao lelyamino dupa tanga endakalimi puu lao wii lenge dopale joo endakali pitaka-kisa tayatana,” lea-pyaa.
“Nambanya mona setenge paluma! Endakali mendapuame nyakama pyao kumasetaminopa nyakamame dokaita paka nakayalapape! Dokaitame nyakama pyapala mendita mende waipa soo kapa napitamina lao nambame nyakama langilyo.
Dopana, nyakamame paka kayapenge tenge angi doko nambame nyakama panao langitoo: Gote baa paka kayalapape! Baame endakali dupa pyao kumasetala yuu koo dokonya kapa pao soo pyandatana, nyakamame baa lao paka kayalapape lao kiningi langilyo.
“Endakali mendapuame muni toya lapomame yaka pimbinakae yuungi kapa pao sambengemaka doko, Goteme yaka yakane dutupanya mendaipi mende kame sala naenge.
Dee baame nyakamanya iti apata itaki pyatelyamona paka nakayalapape! Nyakamame yaka longo dupa ita minao alyasale joo kalyaminona,” lea-pyaa.
“Endakali mendeme, ‘Namba Kataisanyana,’ lao endakali dupa-kisa lao panatamo kandao doko, Endakalinya Ikiningi dokome Gotenya enjele dupa-kisa endakali doko, ‘Nambanyana,’ lao lao panasetaka.
Dopaka doko, endakali mendeme namba kandao endakali dupa-kisa, ‘Baa nambanya daana,’ latamo kandao doko, Endakalinya Ikiningi dokome Gotenya enjele dupa-kisa, ‘Baa nambanya daana,’ latakana lao nambame nyakama langilyona,” lea-pyaa.
“Endakali mendeme Endakalinya Ikiningi doko daa latamo kandao doko, Goteme baanya koo doko kunanya nepakamaita. Dee endakali mendeme Oli Sipitisa doko kandao lamba latamo kandao doko, Goteme baanya koo doko kunanya nepakamaiya nayata.
“Endakali dupame nyakama kosimi laanya laminao nyakamanya losuu andapi, kapomanenya kanjole limbingipi, isingi akalipi dupanya pataminopa, nyakamame pii aipa lao yanu pyamanape aki pii mende lamanape lao nea nakayalapape!
Oli Sipitisa dokome pii lapenge dupa gii dokopaka nyakama ditana,” lea-pyaa.
Endakali longo kambu pyao peteamino dupanya akali mendeme Jisasa lamaiyoo, “Mana Lenge Akali, embame nambanya kaiminingi doko lamaiyoo, ‘Nalimbanya takangenya moya dupa baame mokosetala yangi namba dina,’ lamaiyakape,” lea-pyaa.
Dokopa Jisasame baa lamaiyoo, “Doko aipuma lee? Apimi namba nyalambonya pii tolasoo oapi mokosingi akali joo kata leape?” lea-pyaa.
Dopa latala baame dokaita lamaiyoo, “Endakali mendenya oapi longo setenge dupame baa auu pyoo katena lao nisala naenge dokonya nyakamame oapi putiti kaenge dupanya mendeme koyasetana kandao wandyuu kalyepape,” lea-pyaa.
Dopa latala baame kongali pii mende dokaita dapa lao lamaiya-pyaa: “Wamba oapi longo setenge akali mende kateamo dokonya ee dokonya nee longo andea-pyaa.
Andeamopa baanya moname dapa lao masia-pyaa: ‘Nambanya nee dupa nyoo setapenge panda nasilyamo doko aipa pito laape?’ lao masowaka katea-pyaa.
Dopa lao masetala, ‘Nambame dapa pitoo: indupa nambame nambanya nee setenge anda dupa lakyepala dee andake pyoo petapeta pitoo. Dopa petala nambanya wiisa dupa pitakapi oapi epe dupapi anda dutupanya nyoo setatona,’ lao masia-pyaa.
Dopa lao masetala baame baa tange lamaiyoo, ‘Nambanya oapi epe longo dupa ee kana longo dupa-pipa kapa lao silyamo. Namba mee koto katapapu neepi endakipi dupa nao mona yaepao katatoana,’ lea-pyaa.
Oapi longo setenge akali dokome dopa leamoaka doko, Goteme baa lamaiyoo, ‘Emba akali mona napalenge lamo! Indupa kuka gii dakenya emba kapa pao kumalapeno. Dokopa oapi embanya nyoo limbateleno dupa pitaka apinya jetape?’ lea-pyaa.
Dee nyakamame oapi longo nyoo tangenyaka limbao katao Gotenyana lao epe dupa setakamaiya nayataminopa, makande dopale dupa nyakama-kisa kapa pao ipatana,” Jisasame lea-pyaa.
Dokopa Jisasame baanya disaipele dutupa lamaiyoo, “Nyakamame nyakama tange auu pyoo katapenge dupanya lao masetala, ‘Naima nee aki nao katatama laa kanjemape?’ dee ‘Yonge yati akimi pitamape?’ lao nea kayala nayalapape!
Endakali auu pyoo katenge tenge doko neepi, endakipi, yonge yati pingipi dupa mambele daa!
Nyakamame yaka wayamu dupa masalapape. Dupame ee pokala naengema. Dupame nee mandyuu ipao nee setenge anda andakepi yakanepi mendenya mau pyala naengemaka doko, Goteme dupa nee maingina, nyakamame yaka dupa etete ita minao kalyamino.
Nyakamanya endakali mendeme baa gii longo lao katapu laka lao nea kayapala baa tangeme baanya katapenge gii dupanya ee kana mendapua waipa setape?
Nyakamame gii mendatupa apata kalyanya gii etete kukipi mende waipa sala nayapenge tamo kandao doko, aipuma opale waka dupa nea kaelyamipi?” lea-pyaa.
“Nyakamame mee tanu dupanya dii yati pipae dupa masalapape. Dupame elyoko ita pyao nuu yambalepi mende napingimaka doko, wamba akali Solomoneme baa tangenya yati tata dupa pitaka petala tanu dupanya dii yati pipae epe dopale mendeme yati pyoo nakateana lao nyakama langilyo.
Mee tanu dupa indupa iki katapelyamopa taita pokanya setapala itateme tata yangengemaka doko, Goteme tanu dopale dupa dii yati pipaeme yati pisingi! Dokaita joo baame nyakama yonge yati pingi dupa etete auu pyoo dingina, nyakama kuki iki masoo miningima lamo!
Dopana, nyakama nee aki natamape, endaki aki natamape lao masetala nea nea kayao makandala nayalapape.
Isa yuu dakenya kamalya katenge endakali dupame dopale dupa iki lao masetala nea kayao putiti kaelyamino. Dopaka doko, nyakama daa jilyamo dupa nyakamanya Takange dokome masoo kalyamo.
Dopana, Goteme isina lao katapenge doko nyakamame kutao nyalapape! Dopa pitaminopa baame oapi dupa nyakama ditakana,” Jisasame lea-pyaa.
“Nyakama tata yakane dupa! Nyakamanya Takange dokome nyakamanya Kamongo Kiŋi katatona lao mona mendai palyetelyamona, paka nakayalapape.
Nyakamanya oapi dupame muni sambao nyepala, muni dupa endakali tipya dupa nisoo maiyepape. Nyakamanya muni setapenge pausa yapa lapyoo koyala naenge mende kutao nyalapape. Nyakamanya muni angi dupa alu napitana kaitinya setalapape. Kaitinya setapae dupa pake nenge endakali dupame pake nyala nayapenge. Dee kokalyapi opale mendeme nao koyasala naengeaka.
Nyakamanya oapi epe dupa setenge panda dokonyaka nyakamanya mona yukuoo setengema daape!” Jisasame lea-pyaa.
“Nyakamame nyakamanya yambale dupa lakao matapunya muu pyoo mandyuu lama kaiyepala titili petae pilyepape.
Nyakamame kendemane endakali dupanya kamongo dokome enda kelyatamo dokonya nee nao pituu ipapomona lao malisoo petengemali pyoo pilyepape. Baa ipupala kaita watawata pitamo dokopa kendemane dokaitame yapa kaita lumbamana lao malisoo petengema.
Kamongo doko ipupala kendemane depa latae pititamino dupa kandatamopa dokaitame mona yaepao pititami. Kiningi nambame nyakama langilyo. Kamongo dokome yambale lakao matapunya muu pyoo mandipala dokaita nee nao tokonya petena latala baa tangeme ipao nee setakamaita.
Baa kuka andatombe tamopi yuu yongalanya yaka pauli pii tee pyao latamopa tamopi mende ipupala kandatamopa kendemane dupa luu palya nayatamino kandao doko, mona yaepao pititamina,” lea-pyaa.
“Dee nyakamame dake masalapape: akali anda tange dokome pake nenge akali mende gii ongopa ipapomo lao wambao masetali kandao doko, baame pake nenge akali dokome anda kalupala andaka kolandena lao kayala nayatali.
Dopaka pyoo Endakalinya Ikiningi doko naipapomo lao masetami gii mendenyaka ipatana, nyakama depa latae kalyepape!” lea-pyaa.
Dokopa Pitame baa lamaiyoo, “Kamongo, embame kongali pii doko naima iki kandao leepe, pande endakali pitaka kandao leepe?” lea-pyaa.
Dopa leamopa Kamongo dokome lao pituu, “Lelyamoli pyoo kalai pyakamaingi mona palenge kendemane doko apipi? Baa kamongo dokome baanya kendemane waka dupa isoo nee napenge gii dii lao mokosoo maiyoo katena lenge kendemane doko daape.
Baame kalai auu pyoaka pyoo katatamopa baanya kamongo doko andaka pilyoo ipatamopa, baa mona yaepata.
Nambame nyakama kiningi langilyo, kamongo dokome baanya oapi dupa pitaka baanya kendemane dokome isoo katena lata.
Dopaka doko, kendemane dokome nambanya kamongo doko yapa naipapomona lao masetala, awapa kalai pingi kendemane enda akalipi dupa pyapapu neepi waenepi dupa longo nao kyakao katatamo kandao doko, baanya kamongo doko naipapomo lao masoo ambe lao katatamo gii dokopaka ipata. Ipupala baame kendemane doko etete pyao indyepala pii tanga lenge endakali dupa-pipa kalya pena latana,” Jisasame lea-pyaa.
<range>
“Kendemane mendeme baanya kamongo dokome mende pipyali lao masetamo doko kandatala, watao naminao baa tangepi kalaipi dupa depa laa nayatamopa kamongo dokome baa longo lao konjame pyata.
Dopaka doko, kendemane mendeme baanya kamongo dokome mende pipyalina lao masetamo doko nakandao mana koo minatala kenda pipae nyepenge jetamoaka doko, isingi dokome baa konjame kuki pyata. Endakali mendeme oapi epepi mana epepi longo lao endakali mende-kisa nyepala tange longo lawaka yanu pyakamaingi. Dee endakali mendeme oapi mendapua endakali mende-kisa longo setapala mendapua apata konda pyoo yanu pyekena lengena,” Jisasame lea-pyaa.
“Nambame isa yuu dake tena lao ita lelya pyaanya palyala epeona yapa tapapya laka lao masilyo.
Nambanya kaimbu mende pyakapenge doko pyakatamino gii dokonya tuu lao mona kenda kayao kalyo.
Nambame endakali dupa pitaka mona mendai paliuu katena lao epe yuu yongasala epeepe lao masilyamipi? Daa, nambame endakali dupa tale pisala epeona lao nyakama langilyo.
Indupapi tendapi anda mendenya endakali yuungi palitamino dupa wakale pyoloo petala tepomame lapoma dolapo kandao yandapipi jetami. Dee lapomame tepoma dutupa kandao yandapipi jetambiaka.
Ikiningi takangepa wakale pyoloo pitambi. Endangi wanengepa wakale pyoloo pitambi. Dee ayangepa wakale pyoloo pitambiakana,” Jisasame lea-pyaa.
Baame endakali dupa dapa lamaiyaka-pyaa: “Nyakamame niki landa pingisa-kaita kopa silyamo kanju petala gii dokopaka aiyuu ipame lamona lengema. Kini, dopaka pyoo aiyuu epenge.
Nyakamame poo pupu lapae mende mendakaita-kaita lao epelyamopa, kandatala indupa paina pyapome lamona lengema. Dokopa kiningi paina pingi daape!
Nyakama sambo mana miningi akali dupame yuunya makandepi kaitinya makandepi dupa kandatala yapengemaka doko, aipuma indupa gii dakepa makande silyamo dake masokondape napilyamipi?” lea-pyaa.
“Aipuma nyakama tangeme masokondape napyoo mana tolatae doko yapao nyala naelyamipi?
Akali mendeme emba kosimi laanya pitamopa nyilyambo katinisa patambino gii dokopaka baa-pipa pii doko lao tolasalapape. Aopyoo latala baame emba laminao pao pii tolasingi akali jasa doko maitamopa akali dokome emba yanda singi doko maita. Maitamopa yanda singi dokome emba anjingi anda dokonya pyandata.
Dopa pitamopa emba dokonya anjetayaka paliuu saandi andakepi yakanepi dupa pitaka yanu pyao etatena lao nambame emba kiningi langilyona,” Jisasame lea-pyaa.
Gii dokopaka akali kateamino dupanya mendapuame atome pii mende Jisasa lamaiyoo, “Wamba Galili tange mendapuame Gote lao kundi maiyoo kateaminopa akali Pailateme dokaita pyao kumasiana,” leami-pyaa.
Dokopa Jisasame dokaita lamaiyoo, “Nyakamame Galili tange dutupanya koo pingi dokome Galili tange waka dupanya koo pingi doko ita miniamosa tenge dokonya kenda pipae doko dokaita-kisa epeana lao masilyamipi?
Dokonya etete daana lao nambame nyakama langilyo. Dee nyakama pitaka mona kapilyala nayatamino kandao doko, dopaka pyoo alu pitamiaka.
Wamba endaki Silomenya pete sina lao kana anda londe ketae pyoo petae mende takyepala endakali kingi itaka-kisa dee tukulapo piamo dokonya tenge doko endakali dutupanya koo pingi mana dokome Jetusaleme tange waka dupa pitakanya koo pingi mana doko ita miniamosa dokonya piana lao masilyamipi?
Dokonya etete daana lao nambame nyakama langilyo. Dee nyakama pitaka mona kapilyala nayatamino kandao doko, dopaka pyoo alu pitamina,” Jisasame lea-pyaa.
Dokopa Jisasame kongali pii mende dapa lea-pyaa: “Akali mendeme baanya getepe ee dokonya piki ita mende pokeamo dokome maitakao dii mandyuu pilyamona lao kanja epeamoaka doko, dii namandea-pyaa.
Dokopa baame baanya ee pokakamaingi akali doko lamaiyoo, ‘Kanau! Nambame ee kana tepoma dutupanya piki ita dakenya dii lyao nyalanya epewaka doko dii manja naelyamo doko, aipuma ita dakeme mee ee yuu lyakama pyao katatape? Embame pokanya nepape!’ lea-pyaa.
Dopa leamopa ee pokakamaingi akali dokome baanya pii yanu pyao, ‘Akali Andake, embame ee kana mendai ange apata malisa! Dokopa nambame ita tenge dokonya amapapu kunguma mandyuu setato.
Dopa pitopa kapa pao dii mandelyape lao kandatamba. Namanditamo kandao doko, embame pokanya nepatena,’ lea-pyaana,” Jisasame lea-pyaa.
Sambasa gii mendenya Jisasame Jutamanya losuu anda mendenya katao endakali dupa mana lamaiya-pyaa.
Dokopa enda enjele koo paleta mende dokonya petea-pyaa. Enjele koo dokome enda doko yaina maiyamo dokonya pituu ee kana kingi ita-kisa dee tukulapo jia-pyaa. Dopa piamopa enda dokonya maita doko pongao sai pimbilyamosa baa kapa pao too katapenge etete nanjingi-pyaa.
Dopa petae enda doko Jisasame kandatala epena lea-pyaa. Ipateamopa baame enda doko lamaiyoo, “Enda, embanya yaina doko mee jekelyamona,” lea-pyaa.
Dopa latala baame enda doko-kisa kingi setapeamopa enda doko pupae lao tolao katea-pyaa. Dopa petala enda dokome Gote lao lalyia-pyaa.
Dopa piamoaka doko, losuu anda isingi akali dokome Sambasa dokonya Jisasame enda doko auu pisilyamona lao mona koo palyia-pyaa. Dopa petala baame endakali dupa lamaiyoo, “Yuu gii tokange dutupanya iki naimanya kalai pipenge silyamona, nyakamame nyakamanya yaina mende auu pyekena lao masiami kandeno doko, kalai gii dupanya ipupape. Sambasa dokonya dapa pyoo naipupape!” lea-pyaa.
Dopa leamopa Kamongo dokome baanya pii yanu pyakamaiyoo, “Nyakamame endakali enombanya sambo epe jili lao paelyamino! Sambasa dupanya nyakama pitakame nyakamanya mena pulumakao anda dupanya pupala mena pulumakawapi mena dongipi dupa liangao minao endaki nena lao napengemape?
Kini, pengemaka doko, enda dake Apotakame wanenge mende Sataneme baa ee kana kingi ita-kisa dee tukulapo dupa yaina dokome anjinya palyiamo doko Sambasa giinya mokala nayapengena lao masilyamipi?” lea-pyaa.
Dopa leamopa sepala baa kandao yandapipi jingima akali losuu andaka awapa peteamino dupa pitaka elya kayami-pyaa. Gii dokopaka endakali waka awapa peteamino dupa pitakame kalai angi Jisasame piamo dupa kandatala mona yaepeami-pyaa.
Dokopa Jisasame dapa lea-pyaa: “Gotenya isingi doko aki yalepe? Nambame aki mendepa makande pyuape?
Doko masetewaingi dopale lamo. Endakali mendeme masete waingi mende nyepala baanya ee dokonya lyandea-pyaa. Maitakao masete dupa andao ita jiamopa wangya dupanya yaka dupame ipao anda piami-pyaana,” Jisasame lea-pyaa.
Dopa latala baame lao pituu, “Nambame Gotenya isingi doko dee aki mendepa makande pyuape?
Doko enda mendeme iisa mendalapo nyoo palawa longo-pipa kapilya mina-mina pilyamopa, iisa dokome palawa doko pitakanya tayapala andasingi dopalena,” lea-pyaa.
Jisasame Jetusaleme paanya pao pituu yuu taono andakepi yakanepi dupanya endakali dupa mana lamaita pyoo pea-pyaa.
Dokopa akali mendeme baa pisoo pituu, “Kamongo, tenda Goteme endakali kuki iki pyoo nyeta laape?” lea-pyaa. Dokopa Jisasame endakali dokaita dapa lamaiya-pyaa.
“Endakali longo dupame anda kambu tambukinatae dokonya kolandalanya makande pitaminoaka doko, kapa napata. Dopana, nyakamame puu lao makande pyoo kolandao kanjepape langilyo.
“Dee akali anda tange dokome sakatatala wambao kaita pai latatamopa nyakama ipao kamaka katapala anda kaita doko watawata pyoo dapa latami: ‘Kamongo, embame naimanya kaita lumbaka!’ latami. Dopa lataminopa baame nyakamanya pii yanu pyao, ‘Nyakama anja tangepe lao masala naelyona,’ lata.
Dopa latatamopa nyakamame anda tange doko lamaiyoo, ‘Wamba naima emba-pipa neepi endakipi awapa naneamape? Embame naimanya yuu taono dupanya katao mana leeno doko akipi?’ latami.
Dopa lataminopa anda tange dokome nyakamanya pii doko yanu pyakao, ‘Nyakama anja tangepe lao nambame masala naelyo. Nyakama pitaka koo pingi endakali kalyaminona namba kalyosa naepenya pupa!’ anda tange dokome dopa latana,” lao Jisasame lea-pyaa.
Tenda Goteme nyakama watao pyatatamopa kamaka katao Apotakame Aisake Jekopepi dee potopesa dupa pitakapi Gotenya isingi panda dokonya katatamino kandatala nyakama ee lao yamataka lao nenge gilyoo katatami.
Gii dokopa endakali yuu yangi yangipi tange dupa Gotenya isingi panda dokonya pituu nee andake nao pititami.
Indupa maitasa kalyamino endakali dupa tenda enomba nyoo katatami. Dee indupa enomba nyoo kalyamino endakali dupa tenda maitasa katatamina,” Jisasame lea-pyaa.
Gii dokopaka Patasi mendapuame ipupala baa lamaiyoo, “Akali Etoteme emba pyalanya pilyamona, yuu ange yakinatala waka mendasa puu!” leami-pyaa.
Dopa leaminopa Jisasame dokaita lamaiyoo, “Nyakamame akali yana kapua joo waa katenge doko dapa lamaiyepape: ‘Indupa taitapa nambame enjele koo dupa watao pyao, yaina paleta dupa auu pisoo katapala gii tepo dokonya nambanya kalai doko pyoo etatona lelyamo,’ lao lamaiyepape.
Endakali dupame potopesa mende yuu waka dupanya pyao kumasala naenya, Jetusaleme dokonyaka pyao kumasepenge jipumosa nambame indupapi, taitapi, dumapi dutupanya kaitini pao katapenge jilyamona, patowana,” lea-pyaa.
Dopa latala Jisasame dapa lea-pyaa: “Kanau! Kanau! Jetusaleme tange! Nyakamame potopesa dupa pyao kumasoo dee Goteme epena latae akali dupa kaname pyao kumasoaka katengema. Gii longo paka nambame nyakama nyoo limbatala yaka matakaimi yakane dupa papa pundipundi yapu nengeli pitoo lao masoo kalyoaka doko, nyakamame tanga lelyamino.
Dokopa nambame nyakamanya anda doko yakinatekelyona, doko mee katakata. Indupa pituu nyakamame namba nakandao katao tenda ipatopa, ‘Akali epelyamo dake auu pisetaena, Kamongo Goteme epena lapumopa epelyamona,’ latamina lao kiningi langilyona!” Jisasame lea-pyaa.
Sambasa gii mendenya Jisasame Patasi dupanya isingi akali mendenya andaka nee nala epeamopa, Jisasame aipa pilyape lao akali dupame isokondape piami-pyaa.
Gii dokopaka akali yonge andao koyapae mende Jisasa peteamo tengesa dosa sia-pyaa.
Dokopa Jisasame mana setapae masingi akalipi Patasipi dupa pisoo, “Sambasa dupanya endakali yaina pyapae dupa mee injisemape, pande sina kayamape? Naimanya mana setapae dupanya aipa lapae silyape lea-pyaa.
Dopa leamopa dokaita nengekaita piti piaminopa Jisasame akali doko minatala mee injisetala baa pena lea-pyaa.
Pena latala Jisasame dokaita pisoo pituu, “Sambasa mendenya nyakamanya akali mendenya wane tamopi mena pulumakao tamopi mende endaki yuli tombapae mendenya pyakatamopa akali tange dokome pupae pyalya lao ketae nanyetape?” lea-pyaa.
Dokopa dokaitame pii doko kapa pao yanu napiami-pyaa.
Patasi dokonya andaka nee nala epena leamo dupame panda enomba nyoo dupanyaka pitimana lao masiaminosa Jisasame kandatala kongali pii mende dokaita lamaiya-pyaa:
“Akali mendeme enda lanyepala watapae pyao nee andake yawata mendenya nee nala ipu lao wii latamopa embame panda enomba nyoo dupanya napitipi. Aopyoo latala akali andake emba ita minao mende apata wii latala baame laminao ipao pituu emba langyoo, ‘Emba pilyeno dosa akali dake petena panda mai!’ latamopa emba elya andake kayapala etete maita-kaita pao pititi.
<range>
Embame dopa napitina akali mendeme, ‘Nee nambana ipu,’ lao wii latamopa pee kandeno doko, emba pao etete maita-kaita joo pitipi. Embame dopa pitinopa akali emba wii latamo dokome ipupala emba langyoo, ‘Kaimia, emba tengesa dasa pitipoko,’ lata. Baame dopa latamopa endakali nee nao pitatamino dupa pitakanya enombasa embanya kenge andake seta.
Dokaita joo endakali mende baa tangeme alyasale joo katatamo doko, anasale joo katena lata. Dee endakali mende baa tangeme anasale joo katatamo doko, alyasale joo katena latana,” lea-pyaa.
Dopa latala Jisasame baa nee nala epena leamo akali doko lamaiyoo, “Aopyoo latala embanya kaita miningipi, kaiminingipi, emba tatapi, makisa katenge kamongopi dupanya nee mende yawatakamaitala nala epena lao pituu dokaitame nee itingi yawatala emba wii lao lanyepala yanu pyakatamina lao masoo wii laa nayape.
Embame nee andake mende yawatakamaitala dokopa endakali tipyapi, papa tambotaepi, moko koyapaepi, lenge mondapi dupame nala epena lao wii lape.
Dokaitame kapa pao embanya nee itingi yanu pyakala nayataminopa emba mona yaepao katate. Tenda Goteme endakali tolatae dupa malunya sakatasetamo gii dokopa baame yole angi doko emba ditana,” lea-pyaa.
Akali mende nee dokonya awapa nao petea mendeme pii dutupa sepala Jisasa lamaiyoo, “Gotenya isingi panda dokonya katao nee nao katatamino endakali dupa mona yaepao katena,” lea-pyaa.
Dopa leamopa Jisasame baa lamaiyoo, “Gii mendepa akali mendeme nee andake mende endakali dupanya yawakamaitopa latala wambao nee natamino endakali longo dupa epena lea-pyaa.
Nee napenge gii doko epeamopa baanya kendemane mendeme endakali wamba epena lateamo dupa lamaiyakala pena lao pituu, ‘Embame dapa lape,’ lea-pyaa. ‘Dupa pitaka depa latae sepelyamona nee nala epena lamaipi,’ lea-pyaa.
Leamoli pyoo kendemane dokome pao endakali dokaita lamaitiamopa dokaita pitakame pii mendai dopaleaka lao, ‘Kapa napumana lumuna,’ leami-pyaa. Mendeme kendemane doko lamaiyoo, ‘Nambame yuu mende sambapuna doko kanja patoo, naipapo lumuna pipitana maka nakayape,’ lea-pyaa.
Dee mendeme baa lamaiyoo, ‘Nambame mena pulumakao kalai pipenge kingi ita mende sambapuna dutupame kalai pina lao makande pyaa patoo, naipapo lumuna pipitana maka nakayape,’ lea-pyaa.
Dee mendeme baa lamaiyoo, ‘Enda mende nambanya lanyipu dokome kapa naipapo lumuna,’ lea-pyaa.
“Dokopa kendemane dokome baanya kamongo doko lamaiya pea-pyaa. Lamaitiamopa anda tange dokome imbu kayapala kendemane doko lamaiyoo, ‘Embame alo pyao yuu taono dakenya kaitini andakepi yakanepi dupanya pupala endakali tipyapi, papa tambotaepi, lenge mondapi, moko koyapaepi dupa nambanya andaka laminao ipupi!’ lea-pyaa.
Dopa lateamopa kendemane dokome leamoli petala kamongo doko lamaiyoo, ‘Embame lapinoli petapupaka doko, andaka pitipenge panda mendapua mee silyamoakana,’ lea-pyaa.
“Dokopa kamongo dokome kendemane doko lamaiyoo, ‘Embame yuu taono dake yakinatala kaitini andakepi ee kame kilikilipi dupanya pupala endakali dupanya katatami dupa nambanya anda dake tumbinalena longo lao laminao ipupi!
Wamba epena lateo akali dutupanya mendaipi mendeme nee depa lakamaiyo dakenya naa nasetana lao nambame nyakama langilyo,’ lea-pyaana,” lao Jisasame lea-pyaa.
Endakali longo dupa Jisasa baa-pipa awapa pao pituu, baame kandapilyetala dokaita lamaiyoo, “Endakali mendeme namba watao payala ipanya baanya endangi takangepi, enda wanepi, kaiminingi pimalengepi, dee baa tange nea kaengepi dupa yandapipili joo wakale nakatenge doko nambanya disaipele joo kapa pao nakatenge.
<range>
Endakali mendeme baanya ita poko doko nyoo soo namba watao napaenge doko baa kapa pao nambanya disaipele nanjingina,” lea-pyaa.
“Dee nyakamanya akali mendeme anda londe mende pyoo ketae pyakalyetoo lao masetamo kandao doko, wambao baa isa pitipala anda doko pipenge muni yaka silyape lao masokondape pipenge daape!
Aopyoo latala baame muku minao tee pyao petala malatae sina kayatamopa, endakali dupame kandatala akali doko kandao dapa lao lamba latami:
‘Akali dokome anda dake tee pyao petala baame kapa pao pyoo etasala nayana,’ latami.
“Dee akali kiŋi mendeme kiŋi waka mende yanda pimaiya paanya pituu, nambanya yanda singi taosene kingi ita mende kalyamino dupame kiŋi waka mendenya yanda singi taosene kingi ita lapoma katatamo dupa kapa pao watao pyapala ita minatamape aipa pitamape lao auu pyoo wambao tolasepenge daape!
Baame masilyamopa kapa nanjilyamo kandao doko, baanya akali yanda pipili doko kalyasa tengesa naipao ene pilyamopa yanda doko kayambana lao akali mendapuame akema lao wii lakala pena lenge daape!
Dokaita joo endakali nyakamanya mendeme baanya oapi dupa pitaka maita maiya naenge dokome kapa pao nambanya disaipele nanjingiakana,” lea-pyaa.
“Aipi doko epe. Epeaka doko, tende napitamo kandao doko, aipa petala dee tende pisepengepe? Aipi tata dopale dupa kunguma-pipa ee yuu dupa auu pisoo tamuina lao setalapi naenya mee nepatala kaenge. Nyakama kale-kaita singi dupame pii doko salapapena!” Jisasame lea-pyaa.
<range>
Gii mendepa muni takisa nyingi akalipi koo mana minao paenge endakalipi dupa pitakame Jisasa kateamo dosa baanya pii sala epeami-pyaa.
Dopa piaminopa akali Patasipi mana setapae masingi akalipi dupame Jisasa kandao waipi lao dapa leami-pyaa: “Akali dakeme endakali mana koo minao paenge dupa nyoo kapao nee nao pituu kalyamona,” leami-pyaa.
Dokopa Jisasame kongali pii dake dokaita lamaiya-pyaa:
“Akali nyakamanya mendenya mena sipisipi andate mendai katatamo kandao doko, dutupanya mendai mende alu pitamopa akali sipisipi tange dokome aipa pitape? Baame sipisipi kingi ita mange mendai wakyoo-kisa dee mange mendai wakyoo dutupa pau yuu mendenya katena latala mendai alu pitamo doko kutawaka pao mendasa katatamo kandatala nyepalaka kayata daape!
Nyepala dokopa baame mona etete yaepao lataiyanya setapala soo pao andaka lai petala baanya kaita miningi endakalipi makisa katengepi dupa kambu pyamana epena lata. Dopa latala baame dokaita lamaiyoo, ‘Nambanya mena sipisipi mende alu pipumu doko kutapala kandao nyepelyona, nyakama namba-pipa mona yaepamana!’ lata.
<range>
Dopaka pyoo kaitinya katenge dupame endakali kingi ita mange mendai wakyoo-kisa dee mange mendai wakyoo dupa epe tolatae injetala mona kapilyepenge nanjoo kalyamino dupa kandao mona yaepengema. Dopa pingimaka doko, koo mana minao paenge endakali mendeme mona kapilyilyamo doko kandatala mona etete yaepengemana lao nambame nyakama langilyona,” Jisasame lea-pyaa.
Dopa latala dee waipa soo Jisasame dapa lea-pyaa: “Dee enda mendenya muni konde kingi ita mendai setamo dokonya mendai mende alu pitamopa baame aipa pitape? Baame lama mende kaiyepala andaka kunguma dupa polao kutakondape nyoo kutawaka pituu mendasa nyepala kayapyali daape!
Nyepala dokopa baame baanya kaita miningipi makisa katengepi dupa kambu pyamana epena lao wii latala baame dokaita lamaiyoo, ‘Nambanya muni konde mende alu pipumuaka doko, indupa kutapala kandao nyepelyona nyakama namba-pipa mona yaepamana,’ enda dokome dopa lata.
Dokaita joo mana koo minao paenge endakali mendai mende mona kapilyilyamo dokopa Gotenya enjele dupame mona etete yaepengemana lao nambame nyakama langilyona,” Jisasame lea-pyaa.
Dee Jisasame pii mende lao pituu, “Akali mendeme wane lapoma mandea-pyaana,” lea-pyaa.
“Wane laponge dokome takange lamaiyoo, ‘Apane, embanya munipi oapi moya nyepenge dupa waima minao nalimbanya mokosakate dokopa namba diti mendatupa indupa dii!’ lea-pyaa. Dokopa takange dokome baanya oapi dupa wane dolaponya mokosoloo pyakamaiya-pyaa.
Dopa peteamopa wane laponge dokome gii kuki katapala baanya oapi dupa pitakame muni nyepala baa yuu tependa mendasa patala katea-pyaa. Baame yuu dokonya katao mona napaliuu luingi mana koo dupa minao baanya muni dupa nepa nepa pia-pyaa.
Baanya munipi oapi dupa pitaka nepao etapeamopa baa kateamo yuu dokonya lopo andake mende siamopa baa neepi oapi etete daa joo mee katea-pyaa.
Dokopa baa akali yuu dokonya tange mendenya kalai mende pyakamaitoo lao pea-pyaa. Peamopa akali yuu tange dokome baanya menadupa pau yuu mendenya setakao kalya pena lea-pyaa. Dopa leamopa pupala baame mena dupa setakamaiyoo katea-pyaa.
Kateamopa mena dupanya nee setakamaiyamino dupa mename nao kateaminopa baame kandatala dupanya mendapua napu laka lao masiamoaka doko, endakali mendeme baa mende namaiyami-pyaa.
Dopa petala baanya masingi tolatala dapa lao masia-pyaa: ‘Nambanya takangenya kalai akali dupa pitakame nee kakana setao nao kataminopa namba angenya katao lopome kumilyona, indupa nambame yuu dake yakinatala nambanya takange kalyamo ongonya patoo. Pupala nambame baa lamaiyoo, ‘Apane, nambame emba-kisapi Gote-kisapi koo petapu.
<range>
Indupa namba akali epepi mende embame kapa pao embanya ikiningina dee late daana, namba embanya kalai akali joo kata lape,’ latonana lao masia-pyaa.
Dopa lao masetala sakatao baanya takange kateasa pea-pyaa. “Tependale mendasa epeamopa takange dokome kandatala kondo kaya-pyaa. Kondo kayapala baame alo pyao pao mangenya kopyetae sepala wane doko nunu pia-pyaa.
Dokopa wane dokome takange lamaiyoo, ‘Apane, nambame emba-kisapi Gote-kisapi koo petapu. Namba akali epepi mende embame kapa pao embanya ikiningi dee lapenge daana,’ lea-pyaa.
Dopa leamoaka doko, takange dokome baanya kendemane dupa lamaiyoo, ‘Nambanya wane dake kumia jiamo doko indupa ipame lamo. Baa alu peteamo doko indupa dee kandelyamano. Tenge dokonya nyakamame pupae lao nambanya yonge pee enomba nyoo pingi londe doko nyoo ipao baanya pyakamaiyepa! Dee kinginya pisingi liŋi doko pisakamaiyepa! Dee moko pee pingi mendalapo pyakamaiyepa! Dee mendapuame mena pulumakao yakane andapae doko nyoo ipupala pyalapa! Naimame nee nao mona yaepao pitimana,’ lea-pyaa. Dopa lateamopa dokaitame sakatatala mona yaepenge mana dupa miniami-pyaa.
<range>
<range>
“Dopa pyoo kateaminopa akali dokonya ikiningi mupa doko eesa katao andalyaasa ipao pituu siamopa musiki tata tata dupa lao mali lyoo kapao kalyuiyamino sia-pyaa.
Sepala baame kalai akali mende epena latala doko pisoo, ‘Dupa aipa pyoo kalyamipi?’ lea-pyaa.
Dopa leamopa kalai akali dokome baa lamaiyoo, ‘Embanya kaiminingi doko ipatapumopa embanya takaneme wane doko auu pyoo katapya lamo latala mena pulumakao yakane andapae doko pyalamona,’ lea-pyaa.
Dokopa wane mupa dokome imbutongo mandipala andaka peteamino dokonya etete napatoo lao masetala kamaka katea-pyaa. Dokopa takange dokome kamaka pyakalyetala baa andiki andiki pisoo, ‘Wane emba andaka ipupoko!’ lea-pyaa.
Dopa lateamopa wane dokome takangenya pii yanu pyao, ‘Nambame ee kana longo embanya kendemane joo katao yuu mendaipi mende tanga nalao embanya kalai pyaka leenoli pyoo pyekenge. Dopa pilyopa embame mena meme yakanepi mende nambanya kaita miningi dupa-pipa mona yaepao pyao nalapa lao etete dyaa naenge kandapi!
Dopaka doko, embanya ikini dakeme embanya oapi dupa pitaka enda akali nyele-nyele paenge dupa-kisa etasetakala pilyoo ipumopa embame mena pulumakao yakane andapae doko baanya lao pyakamaiyene lamona!’ lea-pyaa.
“Dokopa takange dokome baa lamaiyoo, ‘Wane, embapa nalimba koteaka lao awapa katenge. Nambanya oapi dupa pitaka embanyaka silyamo.
Dee embanya kaiminingi dake kumia jiamo doko indupa dee ipame lamo. Baa pao alu peteamo doko indupa dee kandalamano. tenge dokonya minao naimame mona yaepenge mana dupa minapenge etete jipyanya minilyamanona,’ Takange dokome dopa lea-pyaana,” lao Jisasame lea-pyaa.
Jisasame baanya disaipele dupa kandao pii mende dapa lamaiya-pyaa: “Akali kamongo mendenya oapi dupa akali mendeme isakamaiyoo katea-pyaa. Dokopa akali mendapuame ipupala kamongo doko-kisa nambonambo pyoo, ‘Embanya oapi isekenge akali dokome embanya munipi oapi dupa nepa nepa pyekelyamona,’ lamaiyami-pyaa.
Dopa leaminopa kamongo dokome baanya oapi isakamaingi akali doko epena latala doko lamaiyoo, ‘Nambame sipupa emba kandao pii lelyamino dake aipa pipae mende lelyamipi? Nambanya oapi emba-kisa setamo dupa utupa silyamona lao pepa mendenya pyao depa lakala puu! Embame oapi dupa kapa pao dee isakao nakatalapenona,’ lea-pyaa.
“Dopa leamopa oapi isakamaingi akali dokome dapa lao masia-pyaa: ‘Nambanya kamongo dokome baanya oapi isakamailyo kalai dokonya namba watao pyalapomona, namba aipa pitowape? Nambame yati minao kalai pupu lao kapa napilyo. Dee nambame mende-kisa neepi mende tee laanya elya kayato lumu.
Dopaka doko, kamongo dokome namba kandao kalai doko dee isala naenya kaya latamopa endakali mendapuame namba nyoo laminao nyakamanya andaka pena lao nambame mana minatoo mende masetelyona,’ lao masia-pyaa.
Dopa lao masetala baame kamongo dokonya yanu singi akali dupa pitaka epena lea-pyaa. Akali wambao epea mende pisoo, ‘Nambanya kamongo dokonya yanu akitupa emba-kisa silyape?’ lea-pyaa.
Dopa lateamopa akali dokome lao pituu, ‘Namba-kisa olipi ipange peteta jatamu penge andate mendai yanu silyamona,’ lea-pyaa. Dopa lateamopa oapi isakamaingi akali dokome baa lamaiyoo, ‘Indupa embanya yanu singi pepa dake nyepala isa pituu emba-kisa yanu kingi itaka yuungi silyamo lao yapa pepa pyaa!’ lea-pyaa.
Dee akali mende epeamo doko pisoo, ‘Emba-kisa yanu akitupa silyape?’ lea-pyaa. Akali dokome lao pituu, ‘Namba-kisa wiisa mandipae beke nuu andake taosene mendai yanu silyamona,’ lea-pyaa. Dokopa oapi isakamaingi akali dokome baa lamaiyoo, ‘Embanya yanu singi pepa dake nyepala emba-kisa yanu andate tukulapo silyamona lao pepa pyaa!’ lea-pyaa.
“Dopa lateamopa akali kamongo dokome baanya oapi kopeta isakamaingi akali dokome waa katalamona lao kenge minalyia-pyaa. Yuu dakenya oapi indupa silyamo dupa iki lao masingi endakali dupame kaitinya epe dupa lao masingi endakali dupa ita minao endakali yango dupa-pipa waa katao kaita miningima.
“Dee nambame mende nyakama langilyona, nyakamame muni pake joo nyilyamino dokome endakali dupa kaita minalapape. Dopa pyoo katao kumataminopa kaitinya katenge dupame nyakama anda koyala naenge dokonya lanyetamina,” lea-pyaa.
“Endakali mendeme endakali mendenya opale yakane mende isokondape pyakamaitamo kandao doko, baame andake mende isokondape pyakamaitaka. Dee endakali mendeme endakali mendenya opale yakane mende isokondape napyakamaitamo kandao doko, baame opale andake mende isokondape napyakamaitaka.
Dopana, nyakamame yuu dakenya-tae muni doko auu pyoo isokondape napitamino kandao doko, apimi nyakama muni angi doko isokondape pyakatamina lao masetala ditape?
Dee nyakamame endakali waka mendenya opale mende auu pyoo isokondape napyakamaitamino kandao doko, nyakama tangenya opale mende apimi ditape?” lea-pyaa.
“Kalai akali mendeme kamongo lapomanya kalai pakao pyakamaipenge nanjilyamo. Dopa pitoo lao masetamo kandao doko, tenda baame mende doko auu kayapala mende doko auu nakayata. Dee baame mende doko mona setapala mende doko maka kayata. Dopana, nyakamame Gotepa munipa lapota mona setapenge nanjetana,” Jisasame lea-pyaa.
Jisasame pii leamo dutupa pitaka Patasi dupame sepala muni putiti kaengema dokonyana baa kilya kandao gii kayami-pyaa.
Dopa piaminopa baame dokaita lamaiyoo, “Nyakame nyakamanya mana dupa endakalimi kandatala nyakama tolataena lao lalyina lao mana minilyaminoaka doko, Goteme nyakamanya mona andaka dupa kandelyamo. Endakalimi tama pilyamino dopale dupa Goteme kilya kandenge.
“Wamba mana setapae pii dupapi potopesa dupanya pii dupapi dupa soo ipao Jone Kaimbu Pingi doko kateamo dokonya tuu lea-pyaa. Indupa Goteme isoo kalyamona lao Wai Pii Epe doko yuu pitakanya tayapumopa endakali pitaka Goteme isina lao konga lelyamino.
Ketae kaiti yuupi dee isa yuupi dupa lekeleke tao alu pitamo kandao doko, mana setapae dupanya pii etete kukipi mende alu pyanya etete lekeleke tapenge jeta.
“Akali mendeme baanya enda wambatae doko watao pyatala waka mende lanyilyamo dokome kepo kolenge. Dee akali mendeme akali mendenya enda watao pyatae mende lanyilyamo dokome kepoaka kolengena,” lea-pyaa.
Dopa latala Jisasame pii mende lao pituu, “Wamba kamongo mende katea-pyaa. Akali dokome koteaka lao yonge pee muni longome sambapae epe epe dupa pyoo mona yaepao nee epe longo dupa nao katea-pyaa.
Dee akali tipya amungi longo pingi Lasatasa lenge doko koteaka lao kamongo dokonya anda kambusa paliuu sepa pingi-pyaa.
Kamongo dokonya nee neamo dupanya tuu pyapae mendapua toko pundipundi kopo leamo dupa natoo lao masoo paliuu sepa pingi-pyaa. Dopa pilyamopa yana dupa awapa ipata petapu baanya amungi dupa pendo peta pyakamaingima-pyaa.
“Yuu mende tipya doko kumateamopa enjele dupame baa nyoo pupala Apotakamepa awapa katena lao katasiami-pyaa. Maitakao kamongo doko kumiamopa malu piami-pyaa.
Malu peteaminopa baa yuu koo dokonya pupala tanda andake nao katea-pyaa. Dokonya katao kandalyiamopa Lasatasa Apotakamepa yuu londati mendenya kateambino kandea-pyaa.
Kandatala baame dapa lao ae lao wii lea-pyaa: ‘Apane Apotakame, namba itate angenya etete tanda nelyo. Embame namba kondo kayapala, Lasatasanya kingi konde dokome endaki mendalapo poyanyetala nambanya keke ange kuki manda tasetakala epena lapoko!’ lea-pyaa.
Apotakameme baanya pii doko yanu pyao, ‘Wane atuku, embame masoo katape! Wamba emba yuunya kateeno dokopa oapi epe dupa pitaka emba-kisa siamopa Lasatasa-kisa koo dupa siamo doko indupa yuu dakenya Goteme baanya mona yaepasakamaipumopa, emba tanda koo neleno, kanda!
Dee tenge mende silyamo: naima kalyamano panda dakepa nyakama kalyamino panda dokopa dolaponya kainanya nangale andake mende nyia-pyaa. Naimame nangale doko kapa pao yalatala nyakama kalyamino dokonya naipupenge. Dee nyakamame nangale doko yalatala naima kalyamano dakenya naipupengeakana,’ Apotakameme lea-pyaa.
“Dopa leamopa baame lao pituu, ‘Doko tamo kandao, apane, embame Lasatasa baa nambanya takangenya andaka pena lapoko!
Nambanya kaiminingi yuungi kalyamino dupame aopyoo latala namba tanda nao kalyo dakenya ipao tanda natamina baame dupa pii kyoto joo lamaiyakala pena laa!’ lea-pyaa.
Dopa leamopa Apotakameme baa lamaiyoo, ‘Dupame Mosese mauwapi potopesapi dupanya pii lapae nyakama-kisa silyamo dupanya sinana,’ lea-pyaa.
Dopa leamopa baame lao pituu, ‘Apane Apotakame, ongo kapa daa! Endakali kumapae mende malunya sakatala dupa-kisa patamopa dupame mona kapilyetamina,’ lea-pyaa.
Dopa leamoaka doko, Apotakameme baa lamaiyoo, ‘Mosese mauwapi potopesapi dupanya pii lapae dupa soo masala naelyamino doko, akali mendeme malunya sakatatala pii lamaitamo doko aipa petala soo masetamipi?’ Apotakameme lea-pyaana,” lao Jisasame lea-pyaa.
Dokopa Jisasame baanya disaipele dupa lamaiyoo, “Koo pyepale lao mapisingi makande tata tata dupa kiningi etete kapa pao ipata. Ipatamoaka doko, endakali mendeme nyakama koo pyepale lao mapisetamo endakali doko koyata iki lamo!
Aopyoo latala endakali mendeme wane koo datupanya mendeme koo pina lao mapisetamo doko kana andake mendeme mapisingi endakali dokonya mangenya anjetala baa solowata pete andake dokonya soo pyandataminopa auu pita.
Nyakamame nyakama tange kandao isoo kalyepape! “Embanya endakali yango mendeme koo pitamo kandao doko, embame baa pyalanya lape. Dee baa mona kapilyetamo kandao doko, embame baanya koo pingi yanu dupa kayape!
Dee baame emba-kisa yuu gii undinaka paa kalangesa koo pitamo kandao doko, petala paa kalangesaka ipao emba langyoo, ‘Nambame koo petala mona kapilyetelyona,’ lea kandeno doko, embame baanya koo pingi yanu dupa paa kalangesaka kayape!” lea-pyaa.
Aposele dupame Kamongo doko lamaiyoo, “Embame naimanya masoo miningi doko andasakape,” leami-pyaa.
Dopa leaminopa Kamongo dokome lao pituu, “Nyakamame awa wainginya dii palenge dopale joo masoo minapimili kandao doko, nyakamame diiwi ita dake lamaiyoo, ‘Emba tangeme embanya pingi dupa yukuopala pao solowata pete andake kaina dokonya pokatae kata!’ laminopa laminoli pipyalina,” lea-pyaa.
“Akali nyakamanya mendenya kendemane mendeme mendasa ee kalai pyoo katao tamopi dee mena sipisipi setao katao tamopi maitakao andaka ipatamopa embame baa lamaiyoo, ‘Emba yapa ipao pitipala nee naa,’ latepe?
Daa, dopa nalenya embame kendemane doko lamaiyoo, ‘Emba nee endakipi tenda natale namba wambao natoo depa latakala emba lapalapa epe mende nyoo ketae petala nee natoli pyoo minakao ipu!’ late daape.
Kendemane dokome embanya pii latenoli pyoo pitamosa embame baa lalyetepe? Daa, lalyala nayate.
Dopaka pyoo Goteme nyakama kandao, ‘Pyepa!’ latamo dupa pitaka petala dokopa nyakamame dapa laapape: ‘Naima kendemane endakaliaka dupame naimanya isingi akalimi kalai pyepape leamo dutupa ikiaka petelyamanona,’ laapape,” Jisasame lea-pyaa.
Jisasame Jetusaleme paanya yuu Samatiapa Galilipanya kaina dokonya kaita pea-pyaa.
Baa pao yuu taono endakali kuki palenge mendenya pyakameamopa, akali kopetali kingi ita mendeme kaitinisa baa kandeami-pyaa. Dokaitame tengesa naipao omosale katao baa kandao puu lao wii latala, “Isingi Akali Jisasa! Embame naima kondo kayape!” leami-pyaa.
<range>
Dopa leaminopa Jisasame kandatala dokaita lamaiyoo, “Pitisa dupame nyakama kandena pupa,” lea-pyaa. Dopa lateamopa, kaitinisa peaminopa nyakamanya yonge koyapae dupa mee jia-pyaa.
Dokopa akali dutupanya mendeme baanya yonge dee auu piamo doko kandatala pii puu lao lao Gote tama pyoo Jisasa kateamo dokonya pilyia-pyaa.
Pilyoo ipupala Jisasanya moko seteamo dosa tombauli soo Jisasa kandao, “Yaka pyene lamona!” lea-pyaa. Akali doko Samatia-pyaa.
Dokopa Jisasame lao pituu, “Akali kingi ita mendenya yonge koyapae dupa mee joo pilyamoaka doko, dutupanya akali tata waka mendai dakeme Gote lao tama pyaanya pilyalame lamo doko, akali mange mendai wakyoo dutupa anja kalyamipi?” lea-pyaa.
<range>
Dopa latala Jisasame akali doko lamaiyoo, “Embame masoo minapino dokome emba mee injisetekelyamona, sakatatala puu,” lea-pyaa.
Dokopa akali Patasi mendapuame Jisasa pisoo, “Goteme endakali dupa isetamo gii doko andukupa ipatape?” leami-pyaa. Dopa leaminopa Jisasame pii yanu pyao, “Goteme endakali isala epenge doko endakali lengeme kapa pao nakandapenge.
Dee endakali mendeme kapa pao, ‘Gotenya isingi doko omosa silyamo kanjepa! Amasa silyamo kanjepa!’ lapenge daaka. Baame nyakamanya mona andaka ipao katapala isilyamona masalapape,” lea-pyaa.
Dopa latala baame baanya disaipele dupa lamaiyoo, “Tenda nyakamame Endakalinya Ikiningi dokome isetamo gii dupanya mendai iki mende wambao kandamana ipupya laka lao masetamiaka doko, nyakame nakandatami.
Tenda endakali mendapuame nyakama langyoo, ‘Omo kanjepa!’ ‘Ama kanjepa!’ latamiaka doko, nyakamame mendasa kutao kanja napenya mee kalyepape.
Kaitinya yangi-kaita pituu yuu wapaka pilyamopa kaiti pitakanya tii piyoko lelyamoli pyoo Endalinya Ikiningi doko ipatamo gii dokopa dopaka pita.
Dopaka doko, baa wambao tanda longo nata. Dee endakali indupa kalyamino dupame baa daa lao maita maitamiakana,” lea-pyaa.
“Wamba akali Noa kateamo gii dokopa endakali dupame piaminoli pyoo tenda katataminopa Endakalinya Ikiningi doko dee ipata.
Wamba endakali dupame neepi endakipi nao katao, wane dupanya enda lanyakamaiyoo wanaku dupa akali pena lata pyoo kateami-pyaa. Dopa pyoo katao Noa endakinya paenge sipi dokonya kolandeamo gii dokonya tuu leami-pyaa. Dokopa endaki andake dokome ipao dokaita pitaka pyao kumasia-pyaa.
Dee dokaita joo akali Lote kateamo gii dokopa endakali dupame neepi endakipi nao, oapi dupa sambao aloo pilya pyana pyoo ee pokata anda peta pyoo kateami-pyaa.
Dopa piaminopa Loteme Sotoma yuu doko yakinatala pateamo gii dokopaka kaiti-kisa aiyuu epele pyoo itate-pipa kana tao alupaedupa ipupala endakali pitaka pia-pyaa.
Tenda Endakalinya Ikiningi doko panao ipatamopa dopaka pita.
“Tenda gii dokopa endakali mendeme baanya anda patakisa katatamo dokome baanya oapi andakote setamo dupa nyalanya kolandala nayapenge. Dee endakali mende eesa katatamo dokome andaka pilyala nayapengeaka jeta.
Nyakamame Lotenya enda doko masalapape!
Endakali mendeme baa tange nea kaenge dupanya iki watao minao katatamo kandao doko, baa tangemeaka alu pita. Dee endakali mendeme baa tange nea kaenge dupa yakinatamo kandao doko, tange pyoo nyoo niseta.
“Dee nambame nyakama langilyona, Endakalinya Ikiningi doko kuka gii mendenya ipatamopa endakali lapoma toko mendainya palitambino dolaponya mende baame lanyepala mende yakinata.
Dee enda lapomame palawa wasalanya wiisa dii takyoo indyuu pititambinopa, mende doko baame lanyepala mende yakinata.
[Dee akali lapomame ee kalai pyoo katatambinopa, mende doko baame lanyepala mende yakinatana,]” lea-pyaa.
Dopa leamopa disaipele dupame pii dutupa sepala lao pituu, “Kamongo, andusa dopa pitape?” leami-pyaa. Dokopa Jisasame dokaita lamaiyoo, “Opale mende kumapae silya mendasa yaka lakepame dupa ipao kambu pingimana,” lea-pyaa.
Dee Jisasame baanya disaipele dupame maka nakaenya koteaka lao loma soaka katena lao baame kongali pii mende dapa lamaiya-pyaa:
“Yuu taono mendenya pii tolasingi akali jasa mende katea-pyaa. Akali dokome Gote paka nakayao endakali dupa masala nayawaka pingi-pyaa.
Dee enda walyakae mendeme yuu dokonyaka pituu koteaka lao jasa doko kateamo dokonya ipatapu baa lamaiyoo, ‘Endakali mendeme namba pundu nyoo diana embame namba nisoo pundu doko lao tolasakape!’ lata pingi-pyaa.
Koto longo jasa dokome enda dokonya pundu doko tolasakamaitoo lao masala nayamoaka doko, maitakao baame dapa lao masia-pyaa: ‘Nambame Gote paka nakayao, endakali dupa masala naelyoaka doko, enda walyakae dakeme namba maka pisoo koteaka lao ipao pii lati-lati setamopa tenda namba etete maka pisetana, nambame baanya pundu doko tolasakamaitoo,’ lao masia-pyaana,” Jisasame lea-pyaa.
<range>
Dopa latala Kamongo dokome pii dokonya waipa soo lao pituu, “Nyakamame jasa koo dokome enda doko lao masetala tolasakamaitoo leamo doko masalapape.
Dopaka pyoo Gotenya yapao nyepae endakali dupame kuka kotakapi Gote lao ee lao loma setaminopa baame dupanya pii tolasakamaiyanya koto longo malisoo mee katatape?
Daa, baame dupanya pii yapa tolasakamaitana langilyo. Goteme dokaita nisoo pii yapa tolasakamaitamoaka doko, Endakalinya Ikiningi doko ipatamo gii dokopa masoo miningi endakali mende yuu dakenya katatamino baame kandata laape?” lea-pyaa.
Yuu mendepa endakali yangimi nyakama tange tolataena lao masetala waka dupa kilya kandao kateaminosa Jisasame dokaita kandao kongali pii mende dapa lea-pyaa:
“Akali Patasi mendepa muni takisa nyingi akali mendepa losuu anda andake dokonya loma sala peambi-pyaa.
Pupala Patasi dokome toya katao dapa lao moname loma sia-pyaa: ‘Endakali waka dupa pitakame oapi putiti kayao, mana setapae dupa nepao kepo kolao paengemali pyoo nambame napaengena, Gote emba lao yaka pilino lelyo. Dee namba muni takisa nyingi akali dapale joo nakalyo dokonya emba lao etete yaka pilino lelyoaka.
Satete dii lao kote lapoma nambame emba lao masoo nee nanenya katenge. Munipi oapi nambame nyilyo dupa pitakanya kingi ita mende lao konjepala konjepae dokonya mende losuu andaka setengena,’ dopa lao loma soo katea-pyaa.
Dopaka doko, takisa nyingi akali dokome lembasa waka yuu kandanatae katao kingi tukyoo dapa lao loma sia-pyaa: ‘Nambame mana koo miningina, Gote embame namba kondo kayape!’ lao loma sia-pyaa.
Dopa piambi-pyaana nambame nyakama dapa langilyo: akali dolapome losuu anda andake doko yakinateambinopa, takisa nyingi akali doko Gotenya enombasa tolatae joo andaka pea-pyaa. Akali mende doko daa. Endakali mende tangeme alyasale joo katenge dupa Goteme minanya isa palyeta. Dee endakali mende tangeme anasala joo katenge dupa baame kenge minalyetana,” Jisasame lea-pyaa.
Yuu mendepa endakali mendapuame wane wanakupi ŋaŋa dupa Jisasame watandena lao mandyuu epeami-pyaa. Dopaka doko, disaipele dupame dokaita kandatala pyalanya leami-pyaa.
Pyalanya leaminopa Jisasame wane wanakupi koo dupa epena latala lao pituu, “Wane wanakupi koo dupa epekena kaita lyokala nayakalapa! Goteme wane wanakupi dapale joo kalyamino endakali dupa isoo kalyamo.
Nambame nyakama kiningi langilyona, wane wanakupi koo dupame nyakama Goteme isina lao katengemali pyoo endakali mende nakatatamo kandao doko, baa kapa pao Goteme isina lao nakatatana,” lea-pyaa.
Yuu mendepa Jutamanya isingi akali mendeme Jisasa kandao, “Emba mana lenge akali epe. Tenda namba lete etete katatopa lao aipa pyuape?” lao pisia-pyaa.
Dokopa Jisasame baa lamaiyoo, “Aipuma embame namba kandao epena leepe? Endakali mendaipi mende epe daa. Gote baa iki epe.
Embame mana setapae datupa masilino: ‘Embame kepo kolala nayape. Embame endakali pyao kumasala nayape. Embame pake nala nayape. Embame endakali mende minakasalanya sambo laa nayape. Embanya endangi takangepa dolapo andanda semaiyoo katapena,’ lapae silyamo dutupa masilino,” lea-pyaa.
Dokopa isingi akali dokome lao pituu, “Wamba namba wane kolesa katao mana setapae dutupa watao minio doko mee minawaka kalyona,” lea-pyaa.
Jisasame pii doko sepala baa lamaiyoo, “Embame mendai iki mende napilinona, embame embanya oapi dupa pitakame muni nyepala endakali tipya dupa mokosoo maipi. Dopa pitinopa embanya epe etete dupa kaitinya setakatana, embame namba watao ipu,” lea-pyaa.
Dopa leamopa isingi akali dokome sepala baanya oapi etete longo setenge dupa lao masetala mona etete kenda kaya-pyaa.
Kenda kayamo doko Jisasame kandatala dapa lea-pyaa: “Kamongo dupa nyakama Goteme isina lao kalyanya etete lekeleke tenge.
Mena kamele mendeme lekeleke tapala kepo tii mendenya kolandapyaliaka doko, endakali oapi longo setenge kamongo mendeme baa Goteme isina lao kalyanya etete lekeleke tapenge jetana,” Jisasame lea-pyaa.
Dopa leamopa endakali dupame sepala baa pisoo, “Dopa tamo kandao doko, api kapa pao pyoo nyepae katatape?” leami-pyaa.
Dopa leaminopa Jisasame yanu pyao, “Endakalimi kapa pao napipenge dupa Goteme pingina,” lea-pyaa.
Dokopa Pitame lao pituu, “Kandeleno! Naimame oapi dupa yakinatala emba watao paelyamanona,” lea-pyaa.
Dopa lateamopa Jisasame dokaita lamaiyoo, “Nambame nyakama kiningi langilyona, akali mendeme baa Goteme isinaka lao auu kayapala baanya anda tamopi, enda tamopi, kaiminingi tamopi, endangi tamopi, takange tamopi, wane tamopi dupa yakineamo dokome indupa gii dakepa baanya yanu etete longo waa palyoo nyepala, dee tenda auu pyoo lete etete katatana,” Jisasame lea-pyaa.
<range>
Jisasame baanya disaipele kingi ita-kisa dee lapoma dutupa lanyepala dutupa lamaiyoo, “Kandeleno! Naima indupa Jetusaleme pelyamano. Pupala katatamanopa potopesa dupame Endakalinya Ikiningi dokonya lao pepa wamba piamino dupa pitaka angi jalapomo.
Akali doko endakali waka dupanya kingilyaka katatamopa dokaitame baa lamba lao sopakalimi pyao koyasetami.
Dee baa konjame pyapala angi pyao kumasetataminopa koto teponya dee sakatatana,” Jisasame lea-pyaa.
Dopa leamoaka doko, baanya disaipele dupame baanya pii dupanya kukipi mende masala nayami-pyaa. Jisasame pii leamo dupanya tenge doko yalo piamosa dokaitame baanya pii lyaa doko nasiami-pyaa.
Maitakao Jisasa yuu taono Jeteko dokonya tengesa epeamopa, akali lenge monda mende kaitinisa pitipala endakali dupame munipi oapi mende dyepa lao tee lao petea-pyaa.
Dopa lao pituu baame endakali longo kaita ipao puiyamino sepala pisoo pituu, “Upa aipa pilyamipi?” lea-pyaa.
Dopa leamopa dokaitame baa lamaiyoo, “Nasatete tange Jisasa doko ipao pelyamona,” leami-pyaa.
Dopa leamino sepala baame puu lao, “Jisasa! Emba Dapiti Yumbange! Embame namba kondo kayape!” lea-pyaa.
Dopa lateamopa endakali wamba epeamino dupame baa pii kaena lao pyalanya leami-pyaa. Dopa leaminoaka doko, baame etete puu lao ae lao, “Dapiti Yumbange! Embame namba kondo kayape!” lea-pyaa.
Dopa leamopa Jisasame ipao katapala dokaita lamaiyoo, “Nyakamame baa laminao namba kalyo dasa ipupa,” lea-pyaa. Dokopa dokaitame baa tengesa laminao ipateaminopa Jisasame baa pisoo, “Nambame embanya aipa pyakapili lao masilipi?” lea-pyaa. Dokopa akali lenge monda dokome baa lamaiyoo, “Kamongo, namba lenge dee tapuli lao masilyona,” lea-pyaa.
<range>
Dokopa Jisasame baa lamaiyoo, “Emba lenge taa! Embame masoo minapino dokome auu pisekelyamona,” lea-pyaa.
Dopa leamo gii dokopaka akali dokonya lenge dee talu pia-pyaa. Dokopa baame Jisasa watao pao pituu Gote lao lalyoo pea-pyaa. Dopa pyoo peamopa endakali awapa peamino dupa pitakame kandatala Gote lao lalyiami-pyaa.
Dopa petala Jisasa yuu taono Jeteko dokonya pyakamatala taono dokonya-kaita pea-pyaa.
Dokopa akali muni takisa nyingi dupanya isingi akali Sakiasa lenge mende yuu dokonya katea-pyaa. Baa akali kamongo mende-pyaa.
Baame Jisasa doko aipalepe lao kandapu laka lao masiamoaka doko, endakali longome Jisasa kakopao peaminosa Sakiasa baa akali muu dokonyana baame kapa pao Jisasa kandapenge nanjia-pyaa.
Dokopa baame Jisasa kanjanya baa ipatamo kaita dokonya alo pyao wambatala ita sikamo wangya mendenya pyakalyia-pyaa.
Pyakalyetala ita wangya dokonya paleamopa, Jisasame paleamo dosa ipao pituu kandalyetala baa lamaiyoo, “Sakiasa, indupa namba embanya andaka pitimbanalena, emba yapa isa pyakana,” lea-pyaa.
Dopa lateamopa baame pupae lao isa pyakanatala mona yaepao Jisasa laminao andaka pea-pyaa.
Dokopa endakali pitakame kandatala mona koo palyoo lao pituu, “Jisasame akali mana koo minao paenge dokonya andaka pilya pelyamona,” lao waipi leami-pyaa.
Dokopa Sakiasame toya katapala Kamongo doko lamaiyoo, “Nambame dapa pitoana, Akali Andake, embame sepe! Nambanya oapi dupa kapa kapa lao mokosetala endakali tipya dupa yangi maito. Dee wamba nambame endakali mendapuanya oapi sambo lao pake nyakamaito kandao doko, nambame waa palyoo kitomende lawame yanu pyata pyakamaito,” lea-pyaa.
Dopa leamopa Jisasame lao pituu, “Baa Apotakame tatanya mandipayaka dokonya anda dake pyoo nyepae katapelyamo.
Endakalinya Ikiningi dokome endakali alu petae dupa kutao pyoo nyala epeana,” Jisasame lea-pyaa.
Dokaitame pii doko sepala Jisasa Jetusaleme tengesa dokonya ipatelyamo. Gotenya isingi doko indupaka panalapomona lao masiaminosa Jisasame kongali pii mende apata dapa lamaiya-pyaa:
“Akali kenge singi mendeme yuu tependa mendakakaita pao kiŋi jetala pilyetona lao masia-pyaa.
Dopa lao masetala baame baanya kendemane kingi ita mende epena latala mendai mendai lao muni kina kingi ita lapoma lao mokosoo maiya-pyaa. Maitala baame dokaita lamaiyoo, ‘Nyakamame muni atupa minao namba mendakaita pao katato gii dutupanya pisinisa pyakao kalyepape,’ latala pea-pyaa.
Dopaka doko, baanya tata dokaitame baa kandao mona etete auu nakayapala akali mendapuame baa watao pena leami-pyaa. Pupala, ‘Akali dakeme naimanya kiŋi joo naima isoo nakatapyali lao masilyamanona,’ lao baa peamo yuu dokaita tange dupa lamaina leami-pyaa.
“Dopa leaminoaka doko, baame yuu tependa dokonya katao kiŋi jetala dee pilyoo epea-pyaa. Ipupala pupae lao wamba baanya kendemane muni maiyamo dutupa epena latala akali mendai mendai lawame, ‘Nambanya muni utupanya potopesa akipate nyekeamipi lao kandatoo,’ lea-pyaa.
Dokopa akali wambao epea mendeme lao pituu, ‘Akali Andake, embanya muni kina kingi ita lapo dolapo nambame minao pisinisa petakala potopesa andate lapoma nyekeona,’ lea-pyaa.
Dokopa kiŋi dokome baa lamaiyoo, ‘Kalai yaka pyekee lamo! Emba kendemane epe! Embame kalai kuki dutupa nambame leoli pyoo auu pyoo isoo pii lamo dokonya embame nambanya yuu taono dupanya kingi ita mende isatale lao nambame emba-kisa setelyona,’ lea-pyaa.
Dopa lateamopa kendemane lapo pyoo epea dokome lao pituu, ‘Akali Andake, nambame embanya muni kina kingi ita lapo dolapo minao pisinisa petakala potopesa andate mendai nyekeona,’ lea-pyaa.
Dokopa kiŋi dokome baa lamaiyoo, ‘Embame nambanya yuu taono dupanya yuungi isatale lao nambame emba-kisa setelyona,’ lea-pyaa.
Dee kendemane mendeme ipupala lao pituu, ‘Akali Andake, emba akali tomba neleno nambame kandenge. Akali waka mendeme opale mende setao kalyamo ongo embame nyingi kandapi. Akali waka mendeme nee pokelyamo ongonya embame yukuoo nyingi kandapi. Tenge ongonya nambame emba paka kayapala embanya muni kina kingi ita lapo dolapo kotale dakeme yaki petala setakao kateona, ae silyamo kanda,’ lea-pyaa.
<range>
“Dopa lateamopa kiŋi dokome akali doko lamaiyoo, ‘Kiningi, nambame tomba napala akali waka mendenya oapi silyamo dupa nyoo ee mendenya nee pokatae dupa yukuoo nyoo pingina lao embame masoo leeno. Dopa lao masetala embame namba andaka pilyoo ipato dokopa muni potopesa mendapua nyetena lao nambanya muni datupa aipuma potopesa mandenge beŋe mendenya setakala naekeepe? Emba tangeme pii leleno dutupanya nambame emba-kisa tenge setapala emba akali koo lamo lelyona,’ lea-pyaa.
<range>
Dopa latala baame endakali tengesa kateami dupa lamaiyoo, ‘Nambame muni kina kingi ita lapo akali doko maiyo dolapo nyakamame yukuoo nyepala muni kina andate lapoma setenge kendemane dake maiyepa!’ lea-pyaa.
Dopa leamopa dokaitame kiŋi doko lamaiyoo, ‘Akali Andake, embame akali maiyepa leeno dokonya muni kina andate lapoma sepelyamona,’ leami-pyaa.
Dopa leaminoaka doko, kiŋi dokome dokaita lamaiyoo, ‘Opale singi endakali dupa pitaka konda pyoo maito. Dopaka doko, opale nasingi endakali doko-kisa setamo dolapo nyokonyoto.
Dopana, namba kandao yandapipi jingima dupame wamba nambame nyakama isatale lao auu kayala nayamino dokonya nyakamame dokaita angenya laminao ipao nambanya enombasa pyao kumasalapape!’ lea-pyaana,” lao Jisasame lea-pyaa.
Jisasame pii dutupa lao etapala baanya disaipele dupa nyoo maita pyatala Jetusaleme paanya pea-pyaa.
Pao Olipimanda yuu dokonya taono Betepasipa Betanipanya tengesa pyakamatala baame baanya disaipele dupanya lapoma wambao pena lea-pyaa.
Baame akali dolapo lamaiyoo, “Nyilyambome yuu taono yakane omo silyamo ongonya pupala mena dongi yakane wamba endakali mende napetea mende anjetae katatamo kanjambinona, doko liangao minao ipupape.
Dopa pitambinopa endakali mendeme nyilyambo kandao, ‘Dongi doko aipuma liangelyambipi?’ lao pisia kandeno doko, nyilyambome yanu pyao, ‘Kamongo dokome kalai mende dongi dakeme pipenge jilyamona,’ laapape,” lea-pyaa.
Dopa lateamopa dolapome pupala baame leamo dupa pitaka kandeambi-pyaa.
Akali dolapome dongi yakane doko liangeambinopa akali dongi tange dupame dolapo lamaiyoo, “Nyilyambome dongi yakane doko aipuma liangekelyambipi?” leami-pyaa.
Dokopa akali dolapome dokaita lamaiyoo, “Kamongo dokome kalai mende dongi dakeme pipenge jilyamona,” leambi-pyaa.
Dopa latala dongi yakane doko laminao Jisasa kateamo dokonya epeambi-pyaa. Ipupala dolapome dongi maita dokonya nyilyambonya yonge pee ketae pingi dupa kuiyatala Jisasa nyoo pisiambi-pyaa.
Baa dongi maita dokonya pituu peamopa, endakali dupame wambatala nyakamanya yonge pee dupa nyoo kaitini dokonya kuiyoo seteami-pyaa.
Yuu Olipimanda dokonya lanao ipao Jetusaleme tengesale pateamopa, baanya disaipele dupanya kambu longo mendeme wamba baame kalai pupu lapae piamo kandeamino dupa pitaka lao masoo mona yaepatala puu lao Gote lalyoo dapa lao wee leami-pyaa: “Kiŋi epelyamo dake auu pisetaena, Kamongo Goteme epena lapumopa epelyamo! Goteme naima kandao mona lyuu lelyamo. Etete Ketae Kaitinya Katenge doko lao tama pyoo katamanalena,” leami-pyaa.
<range>
Dokopa Patasi mendapua endakali longo dupa-pipa awapa payamino dupame Jisasa lamaiyoo, “Mana Lenge Akali! Embame embanya disaipele datupame pii lelyamino doko auu napilyamona, kaena lao pyalanya laa!” leami-pyaa.
Dopa leaminopa baame dupanya pii yanu pyao, “Dokaitame pii nalamili kandao doko, kana dupame kapa pao pii puu lao lamilina lao nambame nyakama langilyona,” lea-pyaa.
Dokopa Jisasame yuu taono Jetusaleme dokonya tengesa ipao pituu baame yuu doko kandamatala yako lao dapa lao ee lea-pyaa: “Indupa gii dakepa yuu dakenya tange endakali dupame apata mona lyuu lasingi tenge dupa masipimili kandao doko, auu pipyali. Dopaka doko, indupa gii dakepa tenge doko yalo petae sipumopa nakandelyamino.
<range>
Goteme nisala epelyamo gii dake nyakamame nakandelyamino tenge dokonya tanga gii mende ipatamopa nyakamanya yandapipi dupame nyakama kame pimbatala yangi yangipi katao kakopataminopa kame pimbatae palitami. Dee endakali yuu mandanya katenge dupa yuu dama-pipa etete koyatami. Yuu damanya andapi kamepi kaname petae kalyamo datupanya mendaipi mende kalyamoli petae katena lao yandapipi dupame kayala nayatamina,” lea-pyaa.
<range>
Dokopa Jisasa losuu anda andake kame dokonya pupala topo setao petamino endakali dupa watao pyao pituu, “Pii pepa pyapae singi dokonya, ‘Nambanya anda doko endakalimi loma singi anda joo katatana,’ lapae silyamo. Dokapa doko, nyakamame anda dake pake nao makongao paenge endakali dupa yalo pingi kananda injisiamina,” lea-pyaa.
<range>
Dokopa baame koteaka lao losuu anda andake dokonya katao endakali dupa mana lamaiyoaka kateamopa pitisa mupapi, mana setapae masingi akalipi, endakali dupanya isingi akalipi dupame, “Baa aipa pyoo pyao kumasemape?” leami-pyaa.
Dopaka doko, endakali pitakame baanya pii sipuma laka lao masetala salakao siaminosa, dokaitame baa pyao kumasepenge kaita mende kandao nanyiami-pyaa.
Koto mendepa Jisasame losuu anda andake dokonya katao endakali dupa mana lamaita Wai Pii Epe doko panao lamaita pia-pyaa. Dokopa akali pitisa mupapi, mana setapae masingi akalipi, isingi akalipi dupa baa kateamo dokonya epeami-pyaa.
Ipupala lao pituu, “Embame apinya pii minao kalai datupa pilipi? Apimi kalai datupa emba-kisa seteape naima langina!” leami-pyaa.
Dokopa baame dokaitanya pii yanu pyao, “Nambame nyakama pii mende pisilyoakana, nyakamame yanu pyao langyepape.
Joneme kaimbu pyakamaiyamo doko Goteme pina leape, pande endakalimi pina leamipi?” lea-pyaa.
Dokopa dokaitame nyakamalapo lao pituu, “Naimame, ‘Goteme pina leana,’ latamano kandao doko, baame naima kandao, ‘Doko aipuma nyakamame Jonenya pii doko masoo minala nayamipi?’ lata.
Dee naimame, ‘Endakalimi pina leamina,’ latamano kandao doko, Jone doko potopesana lao masoo miningima dokonya endakali datupa pitakame naima kaname pyao takyetamina,” leami-pyaa.
Dopa latala dokaitame Jisasa lamaiyoo, “Apimi pina leape lao masala naelyamanona,” leami-pyaa.
Dopa leaminopa Jisasame dokaita lamaiyoo, “Dopa tamo doko, nambame kalai pilyo datupa dokonya pii minao pilyo lao nyakama langya nayatoakana,” lea-pyaa.
Dopa latala baame kongali pii mende endakali dupa dapa lao lamaiya-pyaa: “Akali mendeme getepe ee mende pokea-pyaa. Dopa petala akali mendapuame ee doko isakao katena latala baa koto longo nepao yuu londati mendakaita pao katea-pyaa.
Maitakao getepe wambu pingi gii doko ipateamopa akali ee tange dokome baanya kendemane mendeme ee isakamaingi akali dupa kateamisa pupala getepe dii mendapua lyao peekena lao nyakala pena lea-pyaa. Kendemane doko pateamopa ee isakamaingi akali dutupame baa pyapala getepe dii lyao maiyakamaiya nayao mee pena leami-pyaa.
Maitakao ee tange dokome baanya kendemane waka mende pena lea-pyaa. Pena leamoaka doko, dokaitame akali doko apata pyao indyepala mana koo elya pipae mendapua baa-kisa minatala getepe dii lyao maiya naenya mee pena leami-pyaa.
Dee paa tepo pyoo ee tange dokome kendemane mendeaka pena leamopa, dokaitame baa pyao indyepala kamalyatena pyale leami-pyaa.
Dokopa ee tange dokome lao pituu, ‘Dee nambame aipa pitoo laape? Dokaitame nambanya ikiningi mona setenge doko andanda semaitamino nakandenyana nambame baa pena latoana,’ lao masetala pena lea-pyaa.
Pena leamoaka doko, akali ee isakamaingi dutupame akali dokonya ikiningi doko epeamo kandatala nyakamalapo lao pituu, ‘Akali dakeme takangenya moya nyepengena, moya dake naimanya jina lao baa pyao kumasemana!’ leami-pyaa.
Dopa latala dokaitame getepe ee dokonya baa kamalyatena soo pyale latala pyao kumasiami-pyaa. “Dopana, akali ee tange dokome dokaita aipa pitape?
Baame ipupala ee isakamaingi dokaita pyao kumasetala, getepe ee doko akali waka mendapuame isakao katena latana,” lea-pyaa. Dopa leamopa dokaitame sepala lao pituu, “Anematupa! Baame dopa napinako!” leami-pyaa.
Dokopa Jisasame dokaita lengeme kandatae katao lao pituu, “‘Anda pingi akali dupame anda pingina daa latala nepeamino doko pingina mupa jeteana,’ lao pepa pyapae silyamo dokonya tenge aki palelyape?
Endakali mende kana doko-ketae lombapae sepala baa indyuu tale pita. Dee kana dokome endakali mende pyao takyembatamo kandao doko, endakali doko etete kunguma jetana,” lea-pyaa.
Dokopa mana setapae masingi akalipi pitisa mupapi dupame, “Kongali pii doko naima kandao lalumuna,” lao masiami-pyaa. Dopa lao masetala gii dokopaka baa puu lao minalanya piami-pyaa. Dopaka doko, endakali kateamino dupa paka kayapala kayami-pyaa.
Dopa petala baa minapenge gii mende malisoo katao Jisasa doko kapomane andake doko-kisa yakinatamanopa dokome baa anjinalena lao masiami-pyaa. Dopa lao masetala akali mendapuame sambo mee paele lao payao baa kosimi lapenge pii mendapua Jisasa-kisa sala pena leami-pyaa.
Akali dutupame pupala Jisasa lamaiyoo, “Mana Lenge Akali, embame piipi manapi dupa tolao lao endakali dupa mana lamaingina lao masilyamano. Dee embame endakali itange kandao mokosala nayao, embame kiningi pii lao Goteme endakali dupame pipimili lao masingili pyoo mana lamailino lao masilyamano.
Dopana, naimanya mana setapae dokonya aipa latae silyape? Kapomane Isingi Mupa dokonya takisa dupa naimame pyakamaimape, pande kayamape?” lao pisiami-pyaa.
Dopa lao waa katao pisiamino doko Jisasame kandatala dokaita lamaiyoo, “Muni mende namba laitaka pyepa. Muninya endakali lengelyaapi wasetae kalyamopi kenge pyatae kalyamopi doko apinyape?” lea-pyaa. Dopa lateamopa dokaitame lao pituu, “Doko Kapomane Isingi Mupa dokonya pyatae kalyamona,” leami-pyaa.
<range>
Dokopa baame dokaita lamaiyoo, “Dopa tamo doko, opale Kapomane Isingi Mupa dokonya dupa tange maiyakamaiyepape. Dee opale Gotenya dupa Gote tangeaka maiyakamaiyepape,” lea-pyaa.
Dopa leamopa dokaitame endakali enomba dupanya baa kosimi lapenge pii mende kutao kayami-pyaa. Baame dokaitanya pii yanu pyakamaiyamo doko sepala dupame mona andapala dee pii mende naleami-pyaa.
Yuu mende akali Satyusi mendapua Jisasa kateamo dokonya epeami-pyaa. Dupame endakali kumapala dee sakatala naengena lengema-pyaa. Dokonya dokaitame baa pisoo, “Mana Lenge Akali, wamba Moseseme naimanya mana mende dapa lao pepa pyanya setekea-pyaa: ‘Akali mendeme enda mende nyepala wane manja nayao baa mee kumatamo kandao doko, baanya kaiminingi dokome enda walyakae doko pisetala wane manditamo dupa kaiminingi kumapae dokonya manjakamaitana,’ lapae silyamo.
<range>
Dopana, gii mendepa akali mendenya ikiningi kalange kateami-pyaa. Dutupanya mupa dokome enda mende nyepala wane manja nayao baa mee kumia-pyaa.
Dokopa kaiminingi laponge dokome enda walyakae doko pisia-pyaa.
Pisetala dopaka pyoo baa wane manja nayao kumateamopa maitakao kaiminingi teponge dokome enda dokoaka pisia-pyaa. Kaiminingi kalange dutupa pitakame enda dokoaka nyiamino doko wane mende manja nayawaka kumiami-pyaa.
Maitakao enda doko kumiaka-pyaa.
Kaiminingi kalange dutupa pitakame enda mendai dokoaka nyepala kumiami-pyaana, tenda endakali kumapae dupa malunya sakatataminopa enda doko akali dutupanya apinya etanenge joo pitita laape?” leami-pyaa.
Dokopa Jisasame dokaita lamaiyoo, “Indupa gii dakepa akalimi enda nyoo endame akali pao pingi.
Dopaka doko, Goteme endakali mendapua kandao kapana lao masetala tanga gii dokonya lete etete katena lao endakali kumapae dupa malunya sakatasetamopa, endakalipa nyala nayatami.
Dokaita dee kapa pao kumala nayao enjele joo pituu katawapi pitami. Goteme dokaita sakatasetamo dokonya dupa baanya ikiningi wanengepiaka jetami.
Moseseme endakali kumapala dee malunya sakatatamina lao panasetea-pyaa. Ikililyambu maunya ita teamo dokonya-kaita Moseseme pii nyiamo dokome Kamongo doko kandao, ‘Baa Apotakamepi, Aisakepi, Jekopepi dutupanya Gote kalyamona,’ lao Mosesenya pepa pyapae dokonya silyamo.
Dopana, Gote baa endakali kumapae dupanya Gote daana, baa endakali lete katenge dupanya Gote. Baame endakali dupa pitaka leteaka kalyaminona lao masingina,” Jisasame lea-pyaa.
Dopa lateamopa dupame baa-kisa pii mendapua dee pisalanya paka kayapala mana setapae masingi akali mendapuame baa lamaiyoo, “Mana Lenge Akali, embame pii auu pyoo yanu pilinona,” leami-pyaa.
<range>
Dokopa Jisasame dokaita pisoo pituu, “Kataisa doko Dapiti Yumbangena lengema doko, aipuma dopa lengemape?
Losuu Wee dupanya Dapiti tangeme dapa lea lapae silyamo: ‘Kamongo Gote dokome nambanya Kamongo doko lamaiyoo, “Emba nambanya kingi tolae-kaita katape!
Katatenopa nambame embanya yandapipili dupa embanya moko pundipundi ongonya katena latona,” ’ lapae silyamo.
Doko, Dapitimi akali doko kandao, ‘Kamongona,’ lea-pyaana, aipa petala baa Dapiti yumbange jilyape?” lea-pyaa.
Endakali kambu piamino dupa pitakame Jisasanya pii dutupa soo kateaminopa baame baanya disaipele dupa lamaiyoo, “Nyakama aopyoo latala mana setapae masingi akali dopale jetamane lao kandao wandyuu kalyepape! Dupame yonge pee londe dupa pyoo payawani kaengema. Dupame kamapi dupanya nyakama lasa lapimi laka lao masingima. Dupame losuu anda dupanya enomba nyoo pilyanya etete auu kaengema. Nee andake nelyami dupanya petenge toko enomba nyoo dupanya pilyanya auu kaengema.
<range>
Dupame enda walyakae dupanya anda yuupi dupa minambao nyepakamaitala endakali dupame nyakama epepe lao masina latala loma londe pyoo singima. Goteme dupa-kisa kenda pipae etete andake mende setatana,” lea-pyaa.
Jisasame kandeamopa endakali kamongo dupame losuu anda andake dokonya muni pyasingi penge dokonya pyasiami-pyaa.
Dokopa enda walyakae etete tipya mendeme muni etete yakane lapoma pyasiamo kandea-pyaa.
Kandatala baame lao pituu, “Nambame nyakama kiningi langilyona, enda walyakae tipya dokome endakali waka dupame muni pyasalamino dupa pitaka etete ita minao pyasalamo.
Endakali dokaita pitakame nyakamanya muni sipumu dupanya kakana nyoo pyasalamino. Dopaka doko, enda dokome baa daa jipumupa baa-kisa sipumu doko pitaka pyasalamo. Baa tange nao pitipenge doko pitaka pyasalamona,” lea-pyaa.
Endakali dutupanya mendapuame losuu anda andake doko kana auu pipae dupame yati pyoo petae kateapi dee endakalimi Gote lao tama pyoo losuu anda andake doko yati pyoo oapi seteamino dupapi dupa kandatala auu pipaena leami-pyaa. Dopa leaminopa Jisasame kandatala dapa lea-pyaa.
“Nyakamame indupa kandelyamino datupa tenda gii mende ipatamopa, ae kaname petae kalyamo datupanya mendaipi mende kalyamoli petae katena lao kayala nayao, pitaka kalunya nepatamina,” lea-pyaa.
Dopa leamopa dokaitame baa pisoo pituu, “Mana Lenge Akali, embame leeno dupa gii andukupa pitana lao leepe? Naimame kongali aki mende kandatala dutupa pipenge gii doko tengesa petelyamona lao masetama laape?” leami-pyaa.
Dokopa Jisasame lao pituu, “Endakali longome nyakama minao kyakasetamina kandao kalyepape. Dupame namba epele lao ipupala, ‘Namba akali dokona,’ latami. Dee dupame, ‘Yuu etenge gii doko ipatelyamona,’ latamiaka. Dopa latamiaka doko, nyakamame dupanya pii doko watao minala nayalapape.
Tenda nyakamame yanda andake mendapua pilyamona lawapi endakali dupame nyakamanya kapomane doko yanda pimailyaminona lawapi pii dopale dupa sepala walu laa nayalapape. Dopale dupa wambao kapa pao pitamoaka doko, yuu etenge gii doko dokopaka naipatana,” lea-pyaa.
Dopa latala baame dokaita lamaiyoo, “Akali tata mendeme tata mende yanda pimaita kiŋi mendenya isingi tata mendeme kiŋi mendenya isingi tata mende yanda pimaita pitami.
Dee yuu yangi dupanya titiwali andake dupa minao lopo andake dupa soo, yainame endakali longo dupa-kisa andinyoo pita. Dee endakali dupa paka pisepenge makandepi kongali andakepi dupa kaiti-kisa kaita ipantana,” lea-pyaa.
“Dopaka doko, mana dopale dupa pitaka ene ipanya pitamopa, wambao endakali mendapuame nyakama anjoo kenda pisetami. Dupame dupanya losuu anda dupanya nyakama kosimi latala anjingi anda dupanya anjinya palyetami. Dee nyakamame namba watao payataminosa dupame kapomane isingi akali andakepi kiŋipi dupa-kisa laminao patami.
Laminao patamino dokonya-kaita nyakamame nambanya lao pii lamaitami.
Namba tangeme nyakama pii epepi masingi epepi ditopa nyakamanya yandapipi dupa pitakame kapa pao nyakama ita minao pii tanga lao yanu pyala nayatami. Dopana, nyakamame walu laa nayao dupanya pii yanu pyakamaipenge pii mende wambao depa laa nayalapape.
<range>
Nyakamanya endangi takangepi, kaiminingipi, kaita miningipi, palupi dupame nyakama nyakamanya yandapipi dupanya kingilyaka maitami. Dopa petala nyakamanya mendapua pyao kumasetamiaka.
Nyakamame namba watao payataminosa endakali dupa pitakame nyakama kandao etete imbu kaengitami.
Dopaka doko, nyakamanya aiyomba iti mendaipi mende alu napita.
Nyakama kyoto joo katatamino dokome auu pyoo lete katatamina,” Jisasame lea-pyaa.
“Tenda yanda singi amii dupame yuu Jetusaleme dokonya ipao katao kakopataminopa nyakamame kandatala taono dokonya koyapenge gii doko tengesa ipatelyamona lao masetami.
Gii dokopa Jutia yuu dokonya katatamino endakali dupa yuu manda dupanya paka pyakao pupenge jeta. Yuu taono dokonya katatamino endakali dupame taono doko yakinatala waka mendakaita pupenge jetaka. Dee yuu londatili katatamino endakali dupa taono dokonya etete napupenge jeta.
Goteme yanu nyetana latae baanya pepanya pyapae silyamo dupa pitaka gii dokopa etete kiningi jeta.
Dee kenda pipae etete andake doko yuu dakenya ipatamopa Goteme endakali datupa kandao imbu kayao yanu nyeta. Gii dokopa enda wane tongatapi enda wane andu nengepi dupa etete kondo pita!
Yandapipi dupame endakali yangi dupa uaa pepome kepatami. Dee yangi dupa anjetala laminao yuu wakale wakale dupanya puu puu pitami. Gii dokopa endakali tata waka waka dupame mende alo peta peta pyoo yuu Jetusaleme doko moko katao waima lyoo koyasoaka katao etapenge gii doko ipatali pyoo kayatamina,” lea-pyaa.
“Tenda nikipi, kanapi, buipi dupa makande mende peta peta pita. Dee solowata pete andake dupa oo lao buu minao ipatamopa isa yuu dakenya endakali tata dupa pitakame mona etete koyao pakame kumatami.
Kaitinya kuingi dupa ema-ema pitamosa kandatala makande dopale dupa yuu pitakanya ipapome lamo lao masoo yamataka lao pakame kumao lenge kolatami.
Dutupa petatamopa Endakalinya Ikiningi doko etete pupu lao tii pyoo kopa tambetambe ipatamo kandatami.
Tenda makande dutupa tee pyao pitamo gii dokopa Goteme naima lanyetamo gii doko tengesa ipatelyamona lao masoo nyakama toya katao kandalyetae kalyepape,” Jisasame lea-pyaa.
Dokopa baame kongali pii dake dokaita lamaiyoo, “Nyakamame piki itapi ita wakapi dupa masalapape.
Nyakama tangeme ita dupanya mende yoko ŋaŋa pyakalyilyamo doko kandatala aiyuu kana palyanya petelyamona lao masingima.
Dopaka pyoo pitamo dupa nyakamame kandatala Goteme isingi doko tengesa ipatelyamona lao masetami.
Nambame nyakama kiningi langilyona, endakali indupa palelyamino dupa kumao etapala nayataminopa, dutupa pitaka pita.
Yuupi kaitipi dupa kapa pao alu pitamoaka doko, nambanya pii dupa kapa pao alu napitana,” lea-pyaa.
“Nyakamame oapi dupa pyuaniaka kayao pingipi, bia akipi longo lao nao kyakao katengepi, yuunya auu pingi dupa nea kaengepi mana dutupanya nyakamanya masingi patamopa aopyoo latala Goteme isala epenge gii doko nyakama-kisa etete alo pyao walu lasala ipatame lao tangeme tange isoo kalyepape.
Gii doko yui pandu lokalyingili pyoo yuu pitakanya endakali dupa-kisa ipata.
Nyakama kandao isoaka kalyepape! Opale pitamo dupanya wandinya nepatamana lao, dee Endakalinya Ikiningi dokonya enombanya elya nakayao toya katatamana, Gote embame naima pupu lasepe lao loma soaka kalyepape,” lea-pyaa.
Jisasame losuu anda andake dokonya kotaka dii lao endakali dupa mana lamaitala yuu kuala epeamopa baame yuu taono doko yakinatala Olipimanda dokonya palya pata pia-pyaa.
Dopa piamopa endakali dupa pitakame yongama wamba sakatatapu baanya pii salanya losuu anda andake dokonya ipata piami-pyaa.
Isataelemanya betesanya iisa napalyoo nenge Napinya Kayamo Gii epe doko ipanya tengesa pia-pyaa.
Dokopa pitisa mupapi mana setapae masingi akalipi dupame endakali dupa paka kayapala, naimame Jisasa aipa pyoo pyao kumasemape lao kaita kutao kateami-pyaa.
Gii dokopaka Satane dokome disaipele kingi ita-kisa dee lapoma dutupanya mende Jutasa kenge mende Isaketiote lenge doko-kisa ipao palea-pyaa.
Palipiamopa baame pao pitisa mupapi losuu anda andake isingi akalipi dupa-pipa pitipala nambame Jisasa doko dopa pyoo nyakama laitaka pitona lea-pyaa.
Dopa leamopa dokaitame auu kayapala, “Naimame muni mendapua emba ditamana,” leami-pyaa.
Dopa leaminopa Jutasame pii doko kapana latala Jisasa endakali dupa-pipa nakatenya, baa iki katata mendasa dokaita laitaka pitoana lao masetala malisoo katea-pyaa.
Betesanya iisa napalyoo nenge gii dokopa Napinya Kayamo Gii dokonya mena sipisipi dupa pingi gii doko epea-pyaa.
Dokopa Jisasame Pitapa Jonepa lamaiyoo, “Napinya Kayamo Gii dakenya nee doko nengeli pyoo namanalena, depa laa pupa,” lea-pyaa.
Dopa lateamopa dolapome baa lamaiyoo, “Nalimbame andusa pupala depa laapale lao embame masilipi?” leambi-pyaa.
Dopa leambinopa baame dolapo lamaiyoo, “Kandeleno! Nyilyambome yuu taono Jetusaleme dokonya patambinopa akali mendeme penge mendenya endaki kambuoo soo ipao nyilyambo kaitinisa kandanyalapomona doko watao pupala baa andaka kolandatamo dokonya awapa kolandalapape.
Kolandatala nyilyambome akali anda tange doko lamaiyoo, ‘Mana Lenge Akali dokome emba kandao, “Nambanya disaipele dupa-pipa Napinya Kayamo Nee doko palo andukunya namape?” lelyamona,’ lamaiyepape.
Dokopa baame anda namba pyoo petae ketae mendenya toko akipi dupa singi palo andake mende laitaka pyaapomona, dokonya depa laapape,” lea-pyaa.
Dopa lateamopa dolapome pao Jisasame leamoli pyoo kandatala Napinya Kayamo Nee doko depa leambi-pyaa.
Napinya Kayamo Nee napenge gii doko ipateamopa, Jisasapi baanya aposele dupa-pipa awapa nee nalanya tokonya peteami-pyaa.
Peteaminopa baame dokaita lamaiyoo, “Namba tanda andake nalanya pituu wambao nyakama-pipa Napinya Kayamo Gii dakenya nee dake etete napuma laka lao masoo katapu.
Tenda nambame nee dake mee etete nala naenya Goteme isala ipao pituu Napinya Kayamo Nee dokonya tenge angi doko panasetatamopa nambame Napinya Kayamo Nee dakenya etete napengena lao nyakama langilyona,” lea-pyaa.
Dopa latala baame kapo penge mende nyepala Gote lao yaka pilino latala dokaita lamaiyoo, “Dake nyakamame nyepala kapa kapa lao mokosoo nalapa.
Nambame getepe ipange dake indupa nanawaka katao Goteme isala ipatamo gii dokopa natona lao nyakama langilyona,” lea-pyaa.
Dopa latala baame betesa mende nyepala Gote lao yaka pilino latala konjia-pyaa. Konjepala dokaita maiyoo pituu, “Dake nambanya yonge doko [nyakama lao masetala Gote kundi mailyona, nyakamame namba masoo dopa pyoo kalyepapena,” lea-pyaa.
Napinya Kayamo Nee doko napeaminopa baame kapo penge doko nyepala dopaka pyoo nyakama maiyoo pituu, “Nambanya taiyoko kapo penge dakenya nyakamanya kai lekelyo dokome Goteme pii enenge lao setekelyamona,” lea-pyaa.]
“Anematupa! Namba kandao yandapipi jingima akali dupa namba laitaka pitamo akali doko nambapa awapa nee nao toko dakenya pilyamo.
Kini, Endakalinya Ikiningi dokome Gotenya makande seteamo kaita dokonyaka watao minilyamo. Dopaka doko, enge nyilyamo akali doko baa koyata iki lamo!” lea-pyaa.
Dopa lateamopa dokaitame nyakamalapo lao pituu, “Naimanya akali apimi mana doko minalanya pilyape?” leami-pyaa.
Dokopa disaipele dupame naimanya mende api alyasale joo kalyamape lao pii yanda pyoloo piami-pyaa.
Dopa piaminopa Jisasame dokaita lamaiyoo, “Endakali tata dupanya kiŋi kalyamino dupame endakali dupanya alyasale joo katengema. Dee endakali dupame tangenya isingi akali dupa kandao akali epena lao lalyingima.
Dopaka doko, nyakamame dopa napinya, nyakamanya akali andake joo katenge doko anasale joo katapenge. Dee nyakamanya isingi akali dokome nisingi akali joo katapengeaka.
Api alyasale joo kalyape?’ Nee nao petenge akali doko alyasalepe, pande baanya nee yangao setakamaiyoo nisingi akali doko alyasalepe? Nee nao petenge akali doko alyasale joo katenge daape! Dopaka doko, namba nyakama-pipa katao nisingi akali joo kalyo.
“Namba-kisa makande pingi koo dupa ipata pilyamopa nyakamame namba mona setao awapa katengema.
Dopana, nambanya takange dokome namba kiŋi joo isoo katape leamoli pyoo, nambame nyakama kiŋi joo kalyepape langilyo.
Nyakamame nambanya isingi panda dokonyaka katao nambanya nee nao petenge toko dokonya pitipala neepi endakipi nao pititami. Dee nyakamame kiŋi dupanya petenge toko dupanya pitipala Isataele tata kingi ita-kisa dee lapoma dupanya pii tolasakamaitamina,” lea-pyaa.
Jisasame Saimone kandao, “Saimone! Saimone! Kandeleno! Ee pokenge endakali dupame wiisa angi imbupi yapengemali pyoo Satane dokome nyakama pitaka makande pyaanya anali latelyamo.
Dopaka doko, nambame embanya masoo miningi doko etete koyala naena lao loma sepekelyo. Tenda emba mona kapilyeteno gii dokopa embanya kaiminingi dupa kyoto injisepe,” lea-pyaa.
Dopa leamopa Pitame Jisasa lamaiyoo, “Kamongo, namba embapa awapa anjetae palitambanopi dee awapa pao kumatambanopi dupa kapakana lao masetelyona,” lea-pyaa.
Dopa lateamopa Jisasame Pita lamaiyoo, “Indupa kuka gii dakenya yaka pauli pii laa nayatamopa embame paa tepomasa, ‘Nambame baa nakandengena,’ laapeno lao nambame emba langilyona,” lea-pyaa.
Jisasame dokaita lamaiyoo, “Wamba nambame nyakama pupa lao pituu, ‘Munipi, nokainapi, moko peepi mende namandyuu mee pupape,’ leo dokopa, nyakama pupala opale mende daa joo kateamipi?” lao pisia-pyaa. Dokopa dokaitame baa lamaiyoo, “Naima mende daa nanjoo kateamana,” leami-pyaa.
Dokopa baame dokaita lamaiyoo, “Mende daa nanjoo kateaminoaka doko, indupa nyakamanya akali mendeme muni pausapi mandipi mende setamo doko tange nyoo pupenge jilyamo. Dee akali mende konjua daa jetamo kandao doko, baanya yonge pee saketa dokome muni nyepala konjua mende sambapenge jilyamoaka.
Nambame nyakama langilyona, nambanya lao pii pepa pyapae singi dupa angi jina! Pii pepa pyapae singi dokonya dapa lapae silyamo: ‘Mana setapae nepenge akali dupa-pipa baa pyasoo itaki pyatamina,’ lapae silyamo pii doko indupa namba-kisa angi jalanya petelyamona,” lea-pyaa.
Dokopa dokaitame lao pituu, “Kamongo, konjua lapoma silyamo kanda!” leami-pyaa. Dokopa baame dokaita lamaiyoo, “Kapa lumuna kayalapa!” lea-pyaa.
Dopa latala Jisasame yuu taono doko yakinatala Olipimanda dokonya pengeliaka pyoo peamopa baanya disaipele dupa awapa peami-pyaa.
Baame yuu dokonya lai petala dokaita lamaiyoo, “Makande pingi dupanya nyakama pao koyatamane lao loma soo kalyepape,” lea-pyaa.
Dopa latala baa kuki umbisale yandate pee mendai pyapengeli joo pupala luma lakao dapa lao loma sia-pyaa:
“Apane, embame namba-kisa kenda pipae silyamo dake nyoo nepakape! Dopaka doko, nambame masilyoli napinya, embame masetenoli pipina,” lea-pyaa.
[Dokopa kaitinya enjele mendeme ipupala baa kyoto injisia-pyaa.
Dopa piamoaka doko, Jisasa baa mona kendame kumapala etete puu lao loma soo kateamopa baa-kisa enaputi piamo doko taiyokome endaki lee kuili pyoo yuunya dopa lea-pyaa.]
Dopa piamopa baame loma soo etapala sakatao ipao disaipele dupa kandeamopa, dokaitame baa kandao mona kenda kayapala luu paliuu kateami-pyaa.
Dokopa baame dokaita lamaiyoo, “Nyakama aipuma luu paliuu kalyamipi? Makande pingi dupanya pao koyatamane lao sakatatala loma soo kalyepape,” lea-pyaa.
Jisasame dopa lao dutupa lamaiyoo kateamopa, baanya disaipele kingi ita-kisa dee lapoma dutupanya mende Jutasa lenge dokome akali kambu mende laminao baa wambao epea-pyaa. Baame Jisasa kateamo dosa tengesa ipupala Jisasa nunu pyaanya pia-pyaa.
Dokopa Jisasame baa lamaiyoo, “Jutasa, embame Endakalinya Ikiningi doko yandapipi dupa laitaka pyoo nunu pyaa epelepe?” lea-pyaa.
Dopa lateamopa akali epeamino dokaitame Jisasa-kisa pitamino dupa baanya disaipele awapa kateamino dupame kandatala, “Kamongo, naimame dokaita uaa pepome pokamape?” leami-pyaa.
Dopa latala disaipele mendeme pitisa mupa dokonya kendemane mendenya kale tolae-kaita taka lanya nepea-pyaa.
Dopa piamosa Jisasame kandatala, “Kayalapa!” lea-pyaa. Dopa latala akali dokonya kale doko watandateamopa katengeli pyakamaiya-pyaa.
Dokopa Jisasame pitisa mupapi, losuu anda andake isingi akalipi, Jutamanya isingi akalipi baa anjala epeamino dupa lamaiyoo, “Nyakamame akali pake nao makongao paenge mende anjala epele lao konjuapi kolyepepi dupa minao epelyamipi?
Koteaka lao namba nyakama-pipa losuu anda andake dokonya katengeaka doko, nyakamame namba anjala nayami. Indupa iminjingi dokome kalai isoo pipenge gii doko ipatelyamona, nyakamame dokonya kalai pyakamaiyepalena,” lea-pyaa.
Jisasame dopa lateamopa dokaitame baa puu lao minatala laminao pitisa mupa dokonya andaka peami-pyaa. Peaminopa Pitame dokaita watao tependale joo pea-pyaa.
Anda kamapisa ita yangatala endakali peteamino dokonya Pita pao konda pia-pyaa.
Dopa petala ita petesa peteamopa kalai pyakamaiyoo petenge enda mendeme baa kandokondape petala lao pituu, “Akali dake Jisasapa awapa katengembana,” lea-pyaa.
Dopa leamopa Pitame tanga lao, “Wanaku! Nambame baa nakandengena,” lea-pyaa.
Dopa lateamopa kuki tendale akali mendeme baa kandatala, “Emba akali dupanya mendeaka lamona,” lea-pyaa. Dopa leamopa Pitame lao pituu, “Akali yaa! Namba dupanya mende daana,” lea-pyaa.
Dee kiloko gii mendai jowapi mende pateamopa, akali mendeme, “Kini etete, baa akali dokopa awapa kateambina, baa Galili tangeakana!” lao kyoto joo lea-pyaa.
Dopa leamopa Pitame baa lamaiyoo, “Akali yaa! Embame pii leleno akali doko namba nakandengena,” lea-pyaa. Dopa leamo awapa yaka pauli pii mende lalu pia-pyaa.
Dopa lateamopa Kamongo dokome kapilyetala Pita kandokondape pia-pyaa. Dopa piamopa Kamongome baa kandao, “Indupa kuka gii dakenya yaka pauli pii nalatamopa paa tepomasa embame namba nakandengena laapenona,” leamo pii doko Pitame masia-pyaa.
Masetala kamaka pupala etete yamataka lao ee lea-pyaa.
Dokopa Jisasa minatae kateamino akali dupame baa minoko pyoo minakaseta pyapa pyoo kateami-pyaa.
Dokaitame baanya lengelyaapi yaki petala pyao pituu, “Emba pilyamo doko dokome pilyamo lao naima langipi!” leami-pyaa.
Dee dupame baa kandao lamba lao pii koo longo waipa soo leami-pyaa.
Yuu yongemaopa Jutamanya isingi akalipi, pitisa mupapi, mana setapae masingi akalipi dupa pyasoo kambuiyami-pyaa. Dokopa akali yangimi Jisasa laminao nyakamanya kanjole dupa kambuiyamino dokonya epeami-pyaa. Ipateaminopa dokaitame baa pisoo, “Emba Kataisa doko tamo kandao doko, naima langi!” leami-pyaa. Dokopa Jisasame dokaita lamaiyoo, “Nambame pii doko yanu pyato kandao doko, nyakamame kiningina lao masala nayatami.
<range>
Dee nambame nyakama pii mende pisoto kandao doko, yanu pyakala nayatamiaka.
Dopaka doko, indupa pituu tanga tangapi Endakalinya Ikiningi dokome Gote etete pupu lapae dokonya kingi tolae-kaita katatana,” lea-pyaa.
Dopa leamopa dokaita pitakame lao pituu, “Dopa tamo doko, emba Gote Ikiningi taa aipape?” leami-pyaa. Dokopa baame dupa lamaiyoo, “Nyakama tangeme namba kandao latelyamino dokokana,” lea-pyaa.
Dopa lateamopa dokaitame nyakamalapo lao pituu, “Aipuma naimame endakali mendapuanya pii deaka nyetamape? Baame pii lapumu dutupa naimame sepelyamanona!” leami-pyaa.
Dopa lateaminopa kambuoo kateamino akali dupa pitakame sakatatala Jisasa laminao Pailate kateasa peami-pyaa.
Pupala dokaitame baa tee pyao kosimi lao pituu, “Naima tata dupame kapomane minakasalapale lao akali dakeme dapa lenge: ‘Kapomane Isingi Mupa doko muni takisa namaiyepape!’ lenge. Dee baame baa tange kandao, ‘Namba Kataisa. Namba kiŋi kalyona,’ leamopa naimame siamana,” leami-pyaa.
Dokopa Pailateme baa pisoo, “Emba Jutamanya Kiŋi dokope?” lea-pyaa. Dopa leamopa Jisasame Pailatenya pii yanu pyakamaiyoo, “Embame latelenona,” lea-pyaa.
Dokopa Pailateme pitisa mupapi endakali limbao kateamino dupapi dupa lamaiyoo, “Nambame akali dake kosimi lapenge tenge mende panala naelyamona,” lea-pyaa.
Dopa leamoaka doko, dokaitame kyoto joo lao, “Akali dakeme mana lamaipya dokome endakali dupa mona mende pali-pali petakamaiya. Baame Galili yuu dokonya pituu sakatatala lamaiyoo Jutia yuu pitakanya awali lao endakali pitaka mona sakatasetakamaitala indupa ae ipatelyamona,” leami-pyaa.
Pailateme pii dutupa sepala dokaita pisoo, “Akali dake Galili tange mendepe?” lea-pyaa.
Dopa leamopa dokaitame, “Jisasa baa akali Etoteme yuu isingi Galili dotena tangena,” lao lamaiyami-pyaa. Dokopa Pailateme akali Galili dotena tange Jisasa doko Etoteme kosimi lapengena lao masetala, Etote doko Jetusaleme dokonya kateamopaka dokonyana, yanda singi amii mendapuame Jisasa laminao Etote kateasa pena lea-pyaa.
Wamba Etoteme Jisasanya lao pii mendapua sepala kongali mende pitamo kandapu laka lao masoo gii longo malisoo katea-pyaa. Malisoo kateamopa Jisasa epeamo doko kandatala mona etete yaepea-pyaa.
Dokopa baame pii longo lao Jisasa pisia-pyaa. Pisiamoaka doko, Jisasame pii mendaipi mende yanu napia-pyaa.
Dokopa pitisa mupapi mana setapae masingi akalipi dupame tengesa ipao katapala kyoto joo Jisasa kosimi leami-pyaa.
Dopa piaminopa Etote mauwapi baanya yanda singi amii dupapimi Jisasa kilya kandao baa-kisa makande koo longo minao baa minakasoo yonge pee epe etete mendeme baa yati pyakamaiyami-pyaa. Dopa petakamaiyaminopa Etoteme yanda singi mendapuame baa laminao Pailate kateamo dokonya pilyina lea-pyaa.
Wamba Etote Pailatepa yandapipi joo kateambinoaka doko, gii dokopa kaita miningi jiambi-pyaa.
Dokopa Pailateme pitisa mupapi, isingi akalipi, dee endakali meepi dupa epena lao nyoo limbia-pyaa.
Ipao limbateaminopa baame dokaita lamaiyoo, “Akali dakeme ‘Nyakamame kapomane minakasalapa!’ lengena lao kosimi lalamino dokonya nambame baa nyakamanya enombasa makande pyoo pisipupa kosimi lapenge tenge dopale mendaipi mende baa-kisa panala naelyamo.
Dee Etoteme apata tenge kutao kayapala baa pilyoo naima-kisa epena lameaka lamona salapape. Akali dake pyao kumasepenge mana koopi mende baame naminia lamo dokonya nambame baa konjame pyapala yakinatoana,” Pailateme dopa lea-pyaa.
<range>
Gii dokopa akali Batapasa lenge mende anjetae palea-pyaa. Akali dokome yuu taono Jetusaleme dokonya kapomane yanda pimaita endakali mendapua pyao kumaseta petala anjetae palea-pyaa. [Ee kana dii lao Isataelemanya Napinya Kayamo Gii epe doko epelyali pyoo Pailateme dokaitanya endakali anjetae dupanya mendai mende mokata pyakamaingi-pyaa.] Dokonya endakali kambu pyao kateamino dupa pitakame puu lao, “Akali dake pyao kumasetala Batapasa doko mokakape!” leami-pyaa.
<range>
<range>
Dopa lateaminopa Pailateme Jisasa mokapuli lao masetala pii wamba lateamo dokoaka puu lao dokaita dee lamaiya-pyaa.
Lamaitiamoaka doko, dokaitame puu lao lao, “Baa ita pokonya pyao yuka! Pyao yuka!” lao deaka leami-pyaa.
Dokopa Pailateme paa tepo pyoo dokaita lamaiyoo, “Akali dakeme koo aki mende piape? Nambame baa pyao kumasepenge tenge mende panala naelyamona baa konjamepyapala yakinatoana,” lea-pyaa.
Dopaka doko, dokaitame kongapu pyao ae lao, “Baa ita pokonya pyao yuka!” leamino dokome Pailatenya pii leamo doko pyaanya isa palyiami-pyaa.
Dopa piamino kandatala Pailateme dokaitanya pii watao minatala leaminoli pina kayatowana lao masia-pyaa.
Dopa lao masetala dokaitame akali Batapasa lenge kapomane yanda pimaita endakali pyao kumaseta petala anjetae paleamo doko mokekena leaminosa baame mokakamaiya-pyaa. Dopa petala baame dokaitanya leaminoli pyakamaina lao Jisasa baa yanda singi dupa maiya-pyaa.
Dokopa yanda singi dupame Jisasa ita pokonya pyao yukualanya laminao peaminopa akali Saimone lenge yuu taono Saitini tange mende Jetusaleme ipanya epeamopa kaitinisa kandanyiami-pyaa. Kandanyetala Jisasanya ita poko doko sakamaina lao baanya lataiyanya nyoo sakamaiyaminopa baame soo Jisasa watao pea-pyaa.
Dokopa endakali kambu andake mendeme Jisasa watao peami-pyaa. Enda longo dupame baa lao masetala ee lao yamataka lao peami-pyaa.
Dopa lao peaminopa Jisasame kapilyetala dupa lamaiyoo, “Tenda gii doko ipatamopa endakali dupame, ‘Enda ingi pyakilyetae, wane namandenge, wane andu nanenge enda dupa iki mona yaepatae pilyaminona,’ latami. Tenda endakali dupame ‘Yuu manda dupa longapala naima pyaa!’ latami. Dee yuu manda yakane dupame, ‘Naima pyao sanga pyaa!’ lao katatami. Dopana, nyakama Jetusaleme tange enda dupame namba kandao ee laa nayalapape. Nyakama tangepi nayakamanya wanepi dupa lao masoo ee laapape.
<range>
<range>
Indupa makande dapale dupa ita saka doko-kisa setelyamino doko tenda ita sapu dupa-kisa makande aipale mende kapa pao ipatape?” Jisasame lea-pyaa.
Yanda singi dupame Jisasa pyao kumasalanya laminao pao pituu akali mana koo miningi waka lapoma baa-pipa awapa pyao kumasalanya laminao peamiaka-pyaa.
Dokaitame yuu kenge Matenakulimanda lenge dokonya pao lai petala, Jisasa baa ita poko mendenya pyao yukuiyami-pyaa. Mana koo miningi akali dolaponya mende Jisasanya kingi tolae-kaita pyao yukuotala, mende doko koya-kaita pyao yukuiyami-pyaa.
[Yukuoteaminopa Jisasame lao pituu, “Dokaitame masala nayao pilyaminona, Apane, embame dupanya koo dokonya yanu dupa nyala naenya kayape!” lea-pyaa.] Yanda singi dupame kana yakane dupa pyasoo male pyooita miniamino akali dupame Jisasanya yonge pee dupa mokosoo nyiami-pyaa.
Gii dokopa endakali dupame kandatae kateaminopa Jutamanya isingi akali dupame Jisasa kandao lamba lao pituu, “Baame endakali waka dupa nisiana baa akali Goteme yapao nyepae kiningi Kataisa tamo kandao doko, baame baa tange nisinana!” leami-pyaa.
Dopa lateaminopa yanda singi dupame tengesa ipupala baa minakasoo waene kaa pipae mende nena lao maiyoo pituu, “Emba Jutamanya Kiŋi tamo kandao doko, embame emba tange nisa!” leami-pyaa.
<range>
Jisasa yukuotae kateamo ita poko dokonya ketae dosa pepa mende dapa lao pyatae katea-pyaa: ‘Dake Jutamanya Kiŋi dokona,’ lao pyatae katea-pyaa.
Dee akali kalai koo pingi lapoma pyao yukuiyamino dolaponya mendeme Jisasa kandao lamba lao pituu, “Emba Kataisa doko tamo kandao, embame emba tange nisetala, nalimba apata nisa!” lea-pyaa.
Dopa leamoaka doko, koo pingi akali mende dokome baa pyalanya lao, “Embame kenda pipae baame nyilyamo dopaleaka nyoo pituu Gote paka nakaelepe?
Nalimbame koo piambano dokonya yanu nyilyambano doko kapa pelyamo. Dopaka doko, akali dakeme koo mende napiana,” lea-pyaa.
Dopa latala baame Jisasa lamaiyoo, “Jisasa, embame kiŋi jetala ipateno gii dokopa namba kame sala nayape!” lea-pyaa.
Dokopa Jisasame baa lamaiyoo, “Nambame emba kiningi langilyo! Indupaka Patandisayuu dokonya pao kalyambanona,” lea-pyaa.
Kotaka andawai pungupungu dokonya pituu yuu doko pitaka kuiyatala, kuiyatae katao pao alemandi kiloko tepo lea-pyaa. Dee losuu anda andake dokonya lapalapa andake yukuotae katenge doko kainanya lapyepala lapoma pia-pyaa.
<range>
Dokopa Jisasame etete puu lao ae lao, “Apane! Nambanya imambu doko emba dilyona, embame isoo katakape!” latala kumalu pia-pyaa.
Yanda singi amii isingi akali dokome piamo doko kandatala Gote lalyoo, “Kiningi etete, akali dake tolatae lamona,” lea-pyaa.
Dokopa endakali longo kambu pyao kanja epeamino dupame piamo dupa kandatala mona kenda kayao kingi tukyoo andaka pilyiami-pyaa.
Gii undinaka Jisasapa awapa kateamino akali dupa pitakapi, dee yuu Galili pituu Jisasapa awapa peamino enda dupapi dupame yuu dokonya kuki tependale katao piamo dupa kandatae kateami-pyaa.
Wamba akali Josepe lenge mende Jutamanya yuu taono Atimatia lenge dokonya katao Jetusaleme ipao katea-pyaa. Baame mana epe tolao minao katao Goteme isala ipatana lao masetala malisoo katea-pyaa. Dee baa Jutamanya kanjole joo kateamoaka doko, kanjole waka dupame Jisasa pyao kumasemana lao pii wasiamino gii dokopa baame ŋee laa naya-pyaa. Dee angi piamino dokopa baame ŋee naleaka-pyaa.
<range>
Josepe dokome akali Pailate peteasa pupala Jisasa doko dina lao tee lea-pyaa.
Dopa lao tee lateamopa Pailateme kapana lea-pyaa. Dokopa baame Jisasa kondao nyepala lapalapa epe kyoto mendeme ambo pyapala nyoo soo ipao malu pipenge kananda tumbyepae wamba endakali kumapae mende setala nayami mendenya setea-pyaa.
Doko kalai yuungi mendenya dopa pia-pyaa. Gii doko alemanjetala Sambasa gii doko ipanya tengesa petea-pyaa.
Dopa piamopa enda wamba Galili yuu dokonya pituu Jisasa watao payamino dupame akali Josepe doko watao pao malu pingi panda dokonya baame Jisasa aipa pyoo setelyape lao kanja peami-pyaa.
Kandatala andaka pilyetala welepi opale tunduma pipae mendapuame Jisasanya yonge doko kai pyatamana lao depa latala Sambasa gii dokonya mana singili pyoo mee andaka peteami-pyaa.
Sandee gii dokonya enda dutupa yongama wamba sakatatala welepi opale tunduma pipaepi mendapua wamba depa lanya seteamino dupa mandyuu malu dokonya peami-pyaa.
Pupala kandeaminopa kana doko nyoo kapya latae sia-pyaa.
Dokopa enda dokaitame malu dokonya kolandatala Kamongo Jisasa kutiaminopa nasia-pyaa.
Dopa piamosa enda dupame mona etete longo lao masoo kateaminopa akali lapoma yonge pee kyoo lao polepole pipae pingi mendalapo nyakama kateami dosa ipao kalyuu piambi-pyaa.
Dokopa enda dupame paka kayapala yuu kandanatae siaminopa, akali dolapome dokaita lamaiyoo, “Nyakame aipuma akali saka katenge doko endakali kumapae setenge panda dakenya kutilyamipi?
[Baa sakatalamo. Dakenya nasilyamo.] Wamba baa Galili kateamo gii dokopa baame nyakama langyoo, ‘Akali mendeme Endakalinya Ikiningi doko endakali koo pingi dupa laitaka pitamopa dupame baa ita pokonya pyao yukuotami. Dopa petataminopa, baa kumapala koto teponya sakatatana,’ leamo doko masalapa,” leambi-pyaa.
<range>
Dopa lateambinopa enda dokaitame pii wamba Jisasame leamo dupa masiami-pyaa.
Masetala Makatala tange enda Matia dokopi, enda Joana lenge dokopi, Jemesa endangi Matia dokopi, dee enda waka mendatupa nyakama-pipa kateamino dupapi dupame malu doko yakinatala pilyoo ipupala kandeamino dupapi siamino dupapi dutupa pitaka akali kingi ita mende-kisa dee mendai dutupapi endakali wakapi dupa lamaiyami-pyaa. Enda dutupame aposele dutupa pii lamaitiaminoaka doko, dokaitame sepala mee pii kyakao lelyaminona latala kiningina lao masala nayami-pyaa.
<range>
<range>
[Dopaka doko, Pitame sakatala alo pyao pupala malu dokonya pongatala elyo pyao kandeamopa wamba Jisasanya yonge doko lapalapame ambo pyatae doko iki mee kakopae siamo kandea-pyaa. Kandatala andaka pilyoo pao pituu piamo doko lao moname longo lao masoo pea-pyaa.]
Gii dokopaka akali dupanya lapoma yuu taono yakane Emeasa lenge dokonya paanya peambi-pyaa. Yuu taono Emeasa doko Jetusaleme tengesale kilomita kingi ita-kisa dee lapoma joo singi-pyaa.
Akali dolapome kaitinisa pao pituu piamo dupanya lao laloo pyoo peambi-pyaa.
Dokopa Jisasame akali dolapo watanyetala awapa peami-pyaa.
Peaminopa mendita mendeme akali dolaponya lenge nyiamosa doko Jisasa lamona lao nakandeambi-pyaa.
Dokopa baame dolapo pisoo, “Nyilyambome aki pii mende laloo pyoo pelyambipi?” lea-pyaa. Dopa leamopa akali dolapome katapala mona kenda kayao enomba kumiambi-pyaa.
Dopa petala akali dolaponya mende kenge Kiliopasa lenge dokome baanya pii yanu pyao, “Endakali Jetusaleme katenge dupa pitakame kuaka alembopi gii dupanya pipumu dupa kandao soo katapumana emba iki nasipipi?” lea-pyaa.
Dopa lateamopa baame akali dolapo pisoo, “Dupa aki mendapuape?” lea-pyaa. Dokopa akali dolapome pii yanu pyakamaiyoo, “Akali Nasatete tange Jisasa lenge doko-kisa pipumu dupa lao lelyambano. Baame kalai pupu lapaepi pii pupu lapaepi dupa endakali pitakanya lengelyaapipi Gotenya lengelyaapipi dupanya panao pyoo katea. Baa akali potopesa mende lamo.
Kini, wambao naima Isataele dupa baame pyoo nyala epeana lao masoo kateama. Dopaka doko, naimanya isingi akalipi pitisa mupapi dupame kapomaneme baa kosimi latala pyao kumasina lao maiyami. Maitiaminopa dupame baa ita pokonya pyao yukuoteaminopa, indupa koto tepo jilyamo.
<range>
Indupa naima tata dokonya enda mendatupame yongama wamba Jisasa malu dokonya kanja pupala Jisasa kutao kayapala pilyoo ipao pii dapa lao naima mona sakatasalamino: ‘Goteme enjele mendalapo panasimosa naima kanjemano. Enjele dolapome, “Baa saka kalyamona,” lambino,’ lao enda dupame naima mona sakatasalamino.
<range>
Dokopa naimanya akali mendatupame malu dokonya kanja pupimino doko enda dutupame pii wamba lamino mendai dokoaka kandatala baa kanja nayalamini lamona,” leambi-pyaa.
Dokopa Jisasame akali dolapo lamaiyoo, “Nyilyambo akali mona napalenge joo kalyambino. Wamba potopesa dupame pii leamino dupa pitaka yapa kiningina lao masala naenge nyilyambo mona kandanatae lamo.
Kataisa dokome tanda nyiamo dutupa etete nanyina kayapenge jiape? Dee baanya kenge andake etete nanyina kayapengeakape?” lea-pyaa.
Dopa latala baame baa tange kandao Mosese mauwapi potopesa dupa pitakapimi pii pepa pyanya seteamino dupa pitakanya tenge dupa akali dolapo lamaiya-pyaa.
Kaitini pao akali dolapo paanya peambino yuu Emeasa lenge dokonya tengesa pyakameaminopa Jisasa baa waka mendasa paanya pele lao pea-pyaa.
Dopa piamopa akali dolapome Jisasa minanjoo, “Yuu kualanya niki landa pyatelyamona, emba nalimba-pipa palimana kaya,” leambi-pyaa. Dopa leambinopa baa akali dolapo-pipa palimana lao andaka kolandea-pyaa.
Kolandatala dolapo-pipa nee nalanya petenge toko dokonya pituu, Jisasame betesa mende nyepala Gote embame yaka pilino lao loma setala konjia-pyaa. Konjepala akali dolapo maiya-pyaa.
Dokopa akali dolaponya lenge tii peteamopa baa Jisasa lamo lao kandeambi-pyaa. Dokopa baa dolaponya enombasa alu pia-pyaa.
Alu peteamopa nyilyambolapo lao pituu, “Naima kaita ipumanopa baame pii mendapua pepa pyapae singi dokonya lao tenge dupa nalimba langyomo dokopa nalimbanya mona etete yangalyalamona,” leambi-pyaa.
Dopa latala nyalambo yapa sakatao Jetusaleme pilyetala, akali kingi ita-kisa dee mendai dutupapi dee disaipele mendatupa awapa kambu pyao peteamino dupapi dutupa kandeambi-pyaa.
Dokopa dokaitame akali dolapo lamaiyoo, “Kamongo doko kiningi etete sakatalame lamo. Saimoneme baa kandatalame lamona,” leami-pyaa.
Dopa leaminopa dolapo kaitinisa peambinopa opale piamo dupapi dee baame betesa mende konjiamopa nyilyambome Jisasa lamo lao masiambino dokopi dupa dokaita lamaiyambi-pyaa.
Akali dolapome pii dokonya lao lamaiyoo peteambinopa Jisasa nyakamanya kainanya ipao katapala, “Nyakama mona lyuu lao pilyepapena!” lamaiya-pyaa.
Dokopa dokaitame baa kandatala timango mende lamo lao masetala pakame kumiami-pyaa.
Dopa piaminoaka doko, baame dokaita lamaiyoo, “Nyakama aipuma pakame kumao namba kiningi Jisasana lao masala naelyamipi?
Nyakamame nambanya kingi mokopi dupa kandalapa! Nambaka kalyo! Nyakamame namba kingimi minasoo kandalapa! Namba timango pili kandao doko, yongepi kulipi nambanya palipumopa kandelyamino dopale napalipyalina,” lea-pyaa.
Dopa latala baame baanya kingi mokopi dupa dokaitame minasoo kandena lao laitaka pia-pyaa.
Dokaitame kandatala mona etete yaepao tama piamino dokome baa kiningina lao masala nayaminosa baame dokaita pisoo, “Nee mendapua silyape?” lea-pyaa.
Dopa leamopa dokaitame wapaka yangapae mende baa maiyaminopa, baame nyoo neamo kandeami-pyaa.
<range>
Dee baame dokaita lamaiyoo, “Wamba namba nyakama-pipa awapa katao langioli pyoo Mosesenya piipi, potopesa dupanya piipi, Losuu Wee dupanyapi dupanya nambanya lao pii pepa pyao setamino dupa pitaka kiningi etete jiana,” lea-pyaa.
Dopa latala pii wambatae pepanya pyapae singi tenge dupa masina lao baame dokaita masingi sakatasakamaiya-pyaa.
Dopa petala baame dokaita lamaiyoo, “Pepa pyapae dokome Kataisa kandao: ‘Baa tanda nao kumapala koto tepo dokonya malunya sakatata.
Dee endakalimi Jetusaleme dakenya katao kalai doko tee pyao petala Kataisa dokonya kenge doko minao endakali tata waka dupa pitaka kandao, “Goteme nyakamanya koo dupa kunanya nepakenalena mona kapilyalapa,” lao pii lamaitami.’
Nyakamame dutupa kandatala panao lamaipenge akali joo kalyamino.
Dopana, nambanya Takangeme epe mende nyakama ditona leamo doko nambame nyakama dina lelyo. Ketae kaitinya katenge dokome nyakama pupu lasetamo gii doko nyakamame yuu taono dakenya malisoo kalyepape,” lea-pyaa.
Maitakao Jisasame Jetusaleme yuu doko yakinatala dokaita laminao pao yuu taono Betani dokonya tuu latala dokaita-kisa baanya kingi pee latae katao Goteme dokaita nisina lao loma sia-pyaa.
Dopa lao katao dokaita yakinatala kuki umbisale pateamopa Goteme baa kaiti-kisa lanyia-pyaa.
Dokopa dokaitame baa lao tama petala pilyoo Jetusaleme pao pituu mona etete yaepao peami-pyaa.
Pupala Jetusaleme losuu anda andake dokonyaka katao Gote lalyoo kateami-pyaa.
Tee pyala nayamo dokopa Pii doko katea-pyaa. Pii doko Gote-pipa awapa katea-pyaa. Pii doko baa Gote.
Tee pyala nayamo dokopa Pii dokopa Gote-pipa katea-pyaa.
Baame dupa pitaka pyoo injia-pyaa. Dupanya mende waka mendenya-kaita pyakalyala nayamopa baame pyoo injia-pyaa.
Baa ketae lete katenge doko sia-pyaa. Lete katenge dokome endakali dupa tii pisia-pyaa.
Tii pipae dokome iminjetae doko tii pisilyamopa iminjetae dokome tii pipae doko ita naminingi.
Akali mende Goteme epena leamopa ipao katea. Baa kenge Jone lenge.
Baame pii lamaiyanya ipao katea. Endakali dupa pitakame baanya pii sepala masoo minina lao baame tii pipae dokonya lao pii lamaiyanya ipao katea.
Jone baa tii pipae doko daa. Dopaka doko, baame tii pipae dokonya lao pii lamaiyanya ipao katea.
Endakali dupa pitaka tii pisoo katenge tii pipae angi doko isa yuunya epea.
Baame yuu dake pyoo injetala kateamopa yuunya endakali dupame baa masala nayami.
Baa baanya yuu tenge dokonya epeamopa baanya endakali dupame baa lanyala nayami.
Dopaka doko, endakali baa lanyoo baa lao masoo miniami dupa baame kapana latala Gotenya wane injisia.
Dupa Gotenya wane jiamino doko, endangi takangepinya ipangepi, yonge itangepi, endakalimi mandenge mana dokonyapi dupanya mendenya daa. Gote tangeme dupa baanya wanena lao mandea.
Pii doko endakali jetala naimanya kainanya katea. Naimame baanya tii pipae doko kandeama. Tii pipae dopale doko Ikiningi mendai iki dokome Takange-kisa nyia. Baa mona epe palyakao paliuu kiningi mana minalakao minao katenge.
Joneme baanya lao pii puu lao dapa lea: “Akali doko kandao nambame nyakama langyoo, ‘Namba watao maitapyao epelyamo akali doko nambanya alyasale. Doko, namba namandengesa baa wamba katea-pyaana,’” lea.
Baa mona epe palyakao palipala naima pitaka kandao epawaka mona epe palea.
Doko, Goteme mana setapae dupa Mosese-kisa maiya-pyaa. Dopaka doko, mona epe palengepa kiningi manapa dolapo Jisasa Kataisa-kisa epea.
Endakalimi Gote paa mendaipi mende etete nakandeami. Gotenya Ikiningi Gote mendai iki Takangenya mona itangenya katenge dokome Gote doko dopalena lao panao naima langia.
Jetusaleme tange Juta dupame Jone doko aipa pipaepe lao akali pitisapi Lipaipi mendapuame pisoo sala pena leaminopa Jone baa tangeme yapae napyoo tolao lao panao pituu, “Namba Kataisa doko daana,” lea.
<range>
Dopa leamopa dokaitame baa pisoo, “Dopa tamo kandao doko, emba apipi? Emba Ilainjape?” leami. Dopa leaminopa baame, “Namba doko daana,” lea. Dokopa dokaitame, “Emba akali Potopesadokope?” leami. Baame yanu pyao, “Daana,” lea.
Dopa leamopa dokaitame baa pisoo, “Embame emba dopa pipaena lao naima langi. Naimame pao naima pupa lalamino akali dupa lamaimana, embame emba tange kandao apina leepe?” leami.
Dopa leaminopa baame yanu pyao “Akali potopesa Aisayame lao pituu, ‘Akali mendeme endakali napalenge yuu dokonya katapala Kamongonya kaitini doko tolasakamaiyepape lao wii lao katatana,’ lea-pyomo doko nambana,” lea.
Patasi dupame akali dokaita pena leami.
Dokaitame baa pisoo, “Emba Kataisa doko mauwapi, Ilainja mauwapi, Potopesa doko mauwapi dupanya mende daa tamo kandao doko, aipuma endakali dupa kaimbu pilipi?” leami.
Dokopa Joneme yanu pyao, “Nambame endakali dupa endakimi kaimbu pilyona, nyakamanya kainanya akali mende kalyamona doko nyakamame nakandelyamino.
Baa namba watao maitapyao ipanya pilyamo. Nambame baanya moko pee pingi kende doko tata lakamaipenge namba epe daana,” lea.
Dutupa endaki Jotane omotena Joneme kaimbu pyakamaiyoo kateamo yuu Betani dokonya yaka lea.
Taita dopa pyoo Joneme baa kateasa Jisasa epeamo kandatala lao pituu, “Gotenya Sipisipi Yakane dokome yuunya endakali dupa pitakanya koo dupa kunanya nepenge dokona kanjepa!
Nambame akali doko kandao lao pituu, ‘Namba watao maitapyao epelyamo akali doko namabanya alyasale. Doko, namba namandengesa baa wamba katea-pyaana,’ leo.
Nambame baa apipi lao kanja nayawaka doko, baa Isataele endakali dupa laitaka pyaanya nambame endakimi dupanya ipao kaimbu pyakamaiyona,” lea.
Joneme pii lamaiyoo lao pituu, “Sipitisa doko yaka maileo joo kaiti-kisa katao isa ipao baa-kisa peteamo kandeo.
Nambame baa kanja nayao katewaka doko, endakimi kaimbu pyakamaiya puu leamo Gote dokome namba langyoo, ‘Sipitisa doko ipao akali mende-kisa pititamo kandate. Akali dokome Oli Sipitisa dokome kaimbu pyakamaitana,’ lea.
Nambame akali doko kandatala baa Gotenya Ikiningi dokona lapuna,” Joneme lea.
Oo yongama Jone baa dee baanya akali disaipele dupanya lapoma-pipa dokonya awapa katea.
Baame Jisasa ipao peamo kandatala, “Gotenya Sipisipi Yakane doko kanjepa,” lea.
Baame dopa leamo doko disaipele dolapome sepala Jisasa watao peambi.
Watao peambinopa Jisasame maitakaita kandapilyetala dolapo pisoo, “Nyilyambo aki kutao epelyambipi?” lea. Dopa leamopa dolapome baa pisoo, “Lapae, emba andusa palengepe?” leambi. (Kenge Lapae doko kapilyoo, Mana Lenge Akali lenge.)
Baame dolapo lamaiyoo, “Kanjepale ipupa,” lea. Dokopa dolapome pao baa palenge anda doko kandatala koto doko baa-pipa kateami. Dokopa yuu alemanjetala kiloko gii kitomende laa epea.
Joneme leamo doko sepala Jisasa watao peambino akali dolaponya mende doko Saimone Pitanya kaiminingi Endutu.
Akali dokome pupae lao pao baanya kaiminingi Saimone lenge doko kandatala lamaiyoo, “Nalimbame Mesaya doko kandatalambanona,” lea-pyaa. (Kenge Mesaya doko kapilyoo Kataisa lenge.)
Dopa latala baame Saimone laminao Jisasa kateasa epea. Dokopa Jisasame baa kandatala lao pituu, “Emba Saimone, Jone ikiningi dokona, emba kandao kenge Sipasa lelyona,” lea. (Kenge Sipasa doko kapilyoo Pita lenge. Kenge dolaponya tenge doko kana.)
Oo yongama Jisasa baa Galili yuu dokonya patoo lao masetala, pao baame Pilipa kandatala lamaiyoo, “Emba namba watao ipu,” lea.
Pilipa baa Endutupa Pitapa-pipa yuu taono mendai Betesaita tangeaka.
Pilipame Nataniele kutao kandatala lamaiyoo, “Mana setapae buku dupanya Moseseme akali mendenya lao pepa piapi dee potopesa dupame apata akali dokonya lao pepa piamipi akali doko kandatalamano. Baa Jisasa. Baa Josepe ikiningi Nasatete tangena,” lea-pyaa.
Dopa leamopa Natanieleme baa lamaiyoo, “Opale epe mende Nasatete yuu dokonya kapa pao pyakalyetape?” lea-pyaa. Pilipame baa lamaiyoo, “Kanjale ipu,” lea-pyaa.
Jisasame baa kateasa Nataniele epeamo kandatala baa kandao, “Endakali minakasala naenge Isataele angi dake kanjepa,” lea.
Natanieleme baa pisoo, “Aipa petala embame namba kandelepe?” lea. Dopa leamopa Jisasame baa lamaiyoo, “Pilipame emba ipu latala nayapumopa, emba piki ita tenge dokonya kataleno dokopa kanjona,” lea.
Natanieleme yanu pyao, “Mana Lenge Akali, emba Gote Ikiningi, Isataelemanya Kiŋi dokona,” lea.
Jisasame baa lamaiyoo, “Nambame emba piki ita tenge dokonya katapinopa kanjona lelyo dokonya masoo minate aipape? Tanga embame dake ita minao etete andake dupa kandatena,” lea.
Dopa latala dee baa lamaiyoo, “Nambame nyakama etete kiningi langilyona, kaiti doko wakale petae setamopa Endakalinya Ikiningi doko-kisa Gotenya enjele dupa lalyoo lanawapi pyoo katatamino kandatamina,” lea.
Duma dopa pyoo Galili yuu taono Kena dokonya akali mendenya enda watapae pia. Enda watapae piamo dokonya Jisasa endangi doko petea.
Dee Jisasapi baanya disaiple dupapi apata dokonya epena leamiaka-pyaa.
Maitakao endaki waene nao etapeaminopa Jisasa endangi dokome Jisasa lamaiyoo, “Waene nasilyamo,” lea.
Dopa leamopa Jisasame endangi lamaiyoo, “Enda, nambanya gii doko ipatala naelyamona nambame pipenge dupa embame namba langya nayape,” lea.
Dokopa baanya endangi dokome kalai akali dupa lamaiyoo, “Baame nyakama mende langitamo doko nyakamame watao pyepapena,” lea.
Dosa endaki penge kaname wasepae tokange sia. Penge dopale dupanya Juta dupame endaki kamuoo kaimbu pingima. Endaki penge dutupanya mendai mendai lawanya lenge kingi ita tukulapopi andate mende-kisa dee kingi ita lapopi dopa pyoo mende petenge.
Jisasame kalai akali dokaita lamaiyoo, “Nyakamame penge datupanya endaki kamualapa,” lea. Dopa leamopa dokaitame kamuoo etete tumbasiami.
Dopa peteaminopa baame dokaita lamaiyoo, “Dokonya mendatupa epapu kamuoo nyepala nee isilyamo akali doko maiya pupa,” lea. Dopa leamopa dokaitame maiya peami.
Dokopa nee isiamo akali dokome endaki doko nao siamopa waene jia. Dopa piamopa baame anjatae nyalamipi lao masala naya. Masala nayamoaka doko, kalai akali endaki kamuoo nyiamino dupame masiami. Akali nee isiamo dokome akali enda watapae piamo doko epena latala lamaiyoo, “Endakali pitakame waene epe doko wambao nyoo mokosoo maingima. Waene epe doko napelyamino dokopa koole dupa nyoo mokosoo maingima. Dopa pingimaka doko, embame waene epe dake mee sina kayapala epapu nyoo epelenona,” lea.
<range>
Jisasame kandasoo kongali doko Galili yuu taono Kena dokonya pia. Dopa pyoo baame baanya tii pipae doko panasiamopa baanya disaipele dupame baa lao masoo miniami.
Doko etapeamo dokopa Jisasa baa baanya endangipi, kaiminingipi, baanya disaipelepi dupa-pipa Kapaneame yuu dokonya lanao pupala dokonya koto mendalapo kateami.
Jutamanya Napinya Kayamo Gii doko ipanya piamopa Jisasa Jetusaleme pea.
Pupala losuu anda andake kame dokonya mena pulumakawapi, sipisipipi, yaka maileopi dupa sambena lao kateamino kandata, dee muni aloo pingi akali dupa peteamino kandata pia.
Kandatala baame kende mendapua nyoo elyambu pyoo yaki petala, endakali dupa-pipa mena pulumakawapi sipisipipi dupa pyao watao kamaka pyalyia. Muni aloo pyoo peteamino dupa kanjinya nepatala toko dupa kulimbanya nepea.
Dopa petala baame yaka maileo sambena lao kateamino dupa lamaiyoo, “Nyakamame dupa nyoo pupa! Nyakamame nambanya Takangenya anda dake sambenge anda injisakala nayalapape,” lea.
Pii pepa pyapae singi dokonya, “Nambame embanya anda doko etete auumi kumilyona,” lapae singi doko baanya disaipele dupame masiami.
Dokopa Juta dupame yanu pyao baa lamaiyoo, “Embame aki kongali mende naima laitaka pitinopa naimame kandatala dake pipenge pilinona lao masetamape?” leami.
Dopa leaminopa Jisasame yanu pyao, “Nyakamame losuu anda andake dake lakyepataminopa nambame yuu gii tepoma pitona,” lea.
Dopa leamopa Juta dupame yanu pyao, “Losuu anda andake dake pyoaka kateaminopa ee kana kingi ita kitomende-kisa dee tokange peana, embame koto tepo pipilipi?” leami.
Dopaka doko, Jisasame losuu anda leamo doko baa tange kandao lea.
Maitakao Jisasa baa Takangeme malunya sakatasiamo dokopa baanya disaipele dupame wamba baame pii leamo doko masiami. Dopa petala dupame pii pepa pyapae singi dokopi Jisasame pii leamo dupapi dupa masoo miniami.
Napinya Kayamo Gii epe dokonya Jisasame Jetusaleme katapala kongali piamo dupa endakali longome kandatala baa lao masoo miniami.
Dopaka doko, Jisasame dupa kandatala baame dupa-pipa kopala naya. Doko, baame endakali dupa pitaka kandenge.
Endakali mendeme baa endakalinya mana dupa lamaipenge daa. Doko, baame endakalinya mona doko kanjakao kandenge.
Akali Nikotimasa lenge Jutamanya isingi akali Patasi mende katea.
Akali dokome kuka gii mendepa Jisasa peteasa ipupala lao pituu, “Mana Lenge Akali, naimame emba Goteme mana lenge akali doko ipu leana lao masilyamano. Gote endakali mendepa nakatatamo kandao doko, endakali dokome kapa pao embame kongali pilino dopale mende napitana,” lea-pyaa.
Dopa leamopa Jisasame baanya pii yanu pyakamaiyoo lao pituu, “Nambame emba etete kiningi langilyona, endakali mende dee ŋaŋa joo manja nayatamo kandao doko, Gotenya isingi doko kapa pao nakandatana,” lea-pyaa.
Dokopa Nikotimasame baa pisoo, “Endakali lyanga jepae mende aipa petala dee ŋaŋa joo mandipengepe? Dee endangimi ŋaŋa joo lapo pyoo mandena lao ingi andaka kapa pao pilyetape?” lea-pyaa.
Dopa leamopa Jisasame yanu pyao, “Nambame emba etete kiningi langilyona, endakali mende endakipa Oli Sipitisa dokopame dee ŋaŋa joo manja nayatamo kandao doko, Gotenya isingi dokonya kapa pao napata.
Endakalimi endakaliaka mandenge. Oli Sipitisame sipitisaka mandenge.
Nyakama dee ŋaŋa joo mandipenge langilyo pii dutupa sepala emba mona andala nayape.
Poo dokome poo lao patoo lao masilyali pyoo lao pelyamopa embame poo lelyamo doko singi. Dopaka doko, angi anja pituu lelyape, anja lao pelyape lao nakandenge. Dokotekee joo, Oli Sipitisame mandelyamo endakali dupa pitaka mendai dopaka pingina,” lea-pyaa.
Dopa leamopa Nikotimasame yanu pyao, “Leleno dupa aipa petala kapa pao pitape?” lea-pyaa.
Jisasame yanu pyao baa lamaiyoo, “Emba Isataelemanya mana lenge akali doko embame pii dutupa masala naelepe?
Nambame emba etete kiningi langilyona, naimame masingipi kandengepi dupaka nyakama langipumanopa, pii langipumano doko nyakamame nyala naelyamino.
Nambame nyakama yuunya mana dupa langipupa masoo minala naelyamino doko kaitinya mana dupa langito kandao doko, aipa petala masoo minatamipi?
Endakali mendaipi mende kaiti-kisa napea. Napeamoaka doko, Endakalinya Ikiningi kaiti-kisa katao isa epeamo doko iki pea.
“Wamba Moseseme endakali napalenge yuu dokonya kanopato doko minalyia-pyomo mendai dopaka pyoo Endakalinya Ikiningi doko minalyepenge.
Baa lao masoo minata endakali doko pitaka lete etete katena lao dopa pipenge.
Dopana, Goteme yuunya endakali dupa etete auu kayamo dokome kapa lao baanya Ikiningi mendai iki doko maiya. Doko lao masoo minatamino endakali doko pitaka alu napyoo lete katawaka katataminopa lao maiya.
Goteme baanya Ikiningi dokome yuunya endakali dupa-kisa tenge setena lao yuunya pena laa naya. Daa, yuunya endakali dupa pyoo nyina lao pena lea.
Baa lao masoo minilyamo endakali doko-kisa baame tenge setala naenge. Baa lao masoo minala naelyamo endakali doko-kisa baame tenge setapae katenge. Doko, baame Gotenya Ikiningi mendai iki doko lao masoo minala naelyamosa dopa pingi.
Tii pipae doko yuunya ipateamoaka doko, endakalimi mana koo miningima dokome tii pipae doko auu nakaenya, iminjetae doko auu kayamino dokonya dupa-kisa tenge setapae kalyamo.
Mana koo miningi endakali doko pitakame tii pipae doko yanda pimaiyoo tii pipae dokonya napenge. Doko, aopyoo latala baanya mana miningi dupa tii pipae dokome panasakatame lao napenge.
Dopaka doko, kiningi mana miningi endakali dokome Gote-pipa pakatae katao mana minilyamo dupa endakalimi kandena lao tii pipae dokonya pengena,” lea-pyaa.
Maitakao Jisasa baa baanya disaipele dupa-pipa Jutia yuu dokonya pea. Pupala yuu dokonya yuu gii mendatupa dupa-pipa katapala endakali dupanya kaimbu pyakamaiya.
Joneme apata Selima tengesa Ainone yuu dokonya endakali dupanya kaimbu pyakamaiyaka. Yuu dokonya endaki longo epeamosa Jone baa dokonya kateamopa endakali dupa baa kateasa epeaminopa dupanya kaimbu pyakamaiya.
(Jone anjetala nayaminopa dopa pia.)
Yonge kaimbu pingi dokonya lao Jonenya disaipele dupa-pipa Juta mendepinya kainanya pii mende yaka lea.
Dokopa dupame Jone kateasa pupala baa lamaiyoo, “Mana Lenge Akali, wamba akali mende embapa awapa endaki Jotane omotena kateambinopa, embame baanya lao pii lao paneeno akali dokome endakali dupanya kaimbu pyakamaipumopa, endakali pitaka baa-kisa pelyaminona,” leami-pyaa.
Dokopa Joneme yanu pyao, “Gote dokome opale mende endakali mende maiya nayatamo kandao doko, tangeme kapa pao nanyeta.
‘Namba Kataisa doko daana akali doko ipatana lao namba wambao Goteme puu leana,’ leo doko nyakama tangeme masilyamino.
Akali mendeme enda mende kelyapelyamo dokopa enda doko baanya etanengena lao petenge. Dopaka doko, akali dokonya kaita miningi dokome tengesa dosa katao enda lanyetamo akali dokonya pii sepala, baa mona yaepenge dokotekee doko namba etete mona yaepelyo.
Baa etete alyasale joo katatamopa namba etete anasale joo katapengena,” lea-pyaa.
Ketae katao epeamo akali doko dupa pitakanya alyasale. Yuunya akali doko baa yuunya endakali dokomena yuunya dupanyaka lenge. Kaitinya katao epeamo akali doko dupa pitakanya alyasale.
Baame kandeapi siapi dupa lamaipumopa pii lamaipumo doko endakali mendeme nyoo minala naelyamo.
Baanya pii doko nyoo miningi endakali dokome Gote kiningina lao laitaka pingi.
Goteme pena leamopa epeamo akali dokome Gotenya pii doko lamaingi. Doko, Goteme baanya Sipitisa doko kuki kuki lao maiya nayao pitaka maingi.
Takange dokome Ikiningi doko auu kayapala dupa pitaka baanya kingilyaka setea-pyaa.
Ikiningi doko lao masoo minilyamo endakali doko lete etete kalyamo. Ikiningi dokonya pii watao naminilyamo endakali doko lete nakatata. Endakali dopale doko-kisa Gotenya imbutongo mandenge doko sulu soo singi.
Gii dokopa Jisasame Jone ita minao endakali longo kaimbu pyakamaiyoo disaipele injisilyamo lapae doko akali Patasi dupame silyaminona lao Jisasame masia.
(Kini, Jisasa tangeme kaimbu pyakamaiya naya. Dopaka doko, baanya disaipele dupame kaimbu pyakamaiyami.)
Dopa lapae sepala baame Jutia yuu doko yakinatala Galili yuu dokonya pilyoo pea.
Baa kaitini Samatia-kaita pupenge jianya pea.
Pupala Samatia yuu dokonya yuu taono Saika lenge dokonya pao pyakamea. Yuu taono doko Jekopeme baanya ikiningi Josepe yuu maiyamo dosa tengesa singi.
Yuu dokonya Jekopenya endaki pete tombapae doko singi. Jisasa baa kaitini pao maka kayapala, kotaka andawai pungupungu jiamopa endaki pete tombapae dosa petea.
Jisasanya disaipele dupa nee sambala taononya pateaminopa Samatia enda mende endaki pete tombapae dokonya kamuala epea-pyaa. Epeamopa Jisasame enda doko lamaiyoo, “Endaki mendatupa natoo kamuoo dii,” lea-pyaa.
<range>
Dopa leamopa Samaita enda dokome yanu pyao, “Emba Juta dokome aipuma namba Samatia enda dake-kisa endaki tee leepe?” lea-pyaa. (Doko, Juta dupame Samatia dupa wandyuu katengema.)
Dopa leamopa Jisasame yanu pyao, “Goteme epe dingi doko masowapi dee endaki tee lelyamo akali doko dokome lelyamo lao masowapi pipili kandao doko, embame baa-kisa tee lapinopa baame emba lete katenge endaki doko dipyalina,” lea-pyaa.
Dopa leamopa enda dokome yanu pyao, “Akali Andake, embanya endaki penge nasilyamo. Dee endaki pete tombapae doko koko wakakana, embame endaki lete katenge doko anjatae nyetepe?
Naimanya yumbange Jekopeme endaki pete dake naimanya tombekea-pyaa. Baa tangepi baanya ikiningipi dee baanya mena sipisipi akipi dupa endaki dakenya neamiaka-pyaana, embame baa nyoo ana pyandao kalyepe?” lea-pyaa.
Dokopa Jisasame yanu pyao enda doko lamaiyoo, “Endaki dakenya natamo endakali doko pitaka dee endaki nanu kayatami.
Dopaka doko, endaki nambame maitopa natamo endakali doko tangapi dee nanu nakayata. Doko, nambame endaki maito endakali doko-kisa endaki doko lee kuoo ipao katao baa lete etete katasetana,” lea-pyaa.
Dopa leamopa enda dokome baa lamaiyoo, “Akali Andake, namba dee endaki nanu nakayao endaki dee kamuala naipao pitopa embame endaki doko namba dii,” lea-pyaa.
Dopa leamopa baame enda doko lamaiyoo, “Embame embanya akalingi doko epena latala ipale puu,” lea-pyaa.
Dokopa enda dokome Jisasa lamaiyoo, “Nambanya akali mende nakatengena,” lea-pyaa. Dopa leamopa Jisasame baa lamaiyoo, “‘Nambanya akali mende nakatengena,’ leeno doko kini auu pyoo leeno.
Wamba emba akali yuungi nyala peena, indupa akali pilyambino doko embanya akalingi daana, embame namba kiningi langilino,” lea-pyaa.
Dokopa enda dokome lao pituu, “Akali Andake, nambame emba potopesa mende lamo lao kandelyo.
Naima Samatia dupanya yumbange dupame yuu manda dakenya katao Gote lalyoo kateami-pyaa. Dopaka doko, nyakama Juta dupame Jetusaleme dokonya katao lalyepengena lengemana,” lea-pyaa.
Dopa leamopa Jisasame baa lamaiyoo, “Enda, embame nambanya pii lelyo dake kiningina masepe: yuu gii mende ipatamo dokopa yuu manda dakenyapi Jetusaleme dokonyapi dolaponya katao Takange Gote lalyala nayatami.
Nyakama Samatia dupame masala naelyamino doko lao lalyingima. Naima Juta dupame masilyamano doko lao lalyingi. Doko, pyoo nyingi doko naima Juta dupa-kisa epelyamo.
Dopaka doko, yuu gii ipatamo doko indupa epelyamona, kiningi lalyingi endakali dupame Takange lao moname angi lalyetami. Takangeme endakali dopale dupame baa lao lalyipimi laka lao masingi.
Gote baa Sipitisana, baa lao lalyetamino dupame moname angi lalyepengena,” lea-pyaa.
Dokopa enda dokome baa lamaiyoo, “Kataisa lengema Mesaya doko ipatana lao masilyo. Baa ipatamo dokopa baame dupa pitaka naima langitana,” lea-pyaa.
Jisasame enda doko lamaiyoo, “Doko nambana, namba dokopa embapa pii lelyambanona,” lea-pyaa.
Dopa lao peteambino dokopaka Jisasanya disaipele dupa ipu piami. Dopa petala baa enda dokopa pii lao pitalambini lamo lao longo pyoo masiami. Dopa lao masiaminoaka doko, dupanya mendaipi mendeme enda doko kandao, “Emba aki setao pitalepe?” lawapi Jisasa kandao, “Aipuma enda dokopa pii lao pitalambipi?” lawapi mende laa nayami.
Dokopa enda dokome endaki penge doko sina latala yuu taono dokonya pilyoo pupala endakali dokonya kateamino dupa lamaiyoo, “Akali mendeme wamba nambame pio dupa pitaka langyomona, Kataisa tamo nakandenya kanja ipupa,” lea-pyaa.
<range>
Dopa leamopa dupame yuu taono doko yakinatala Jisasa peteamo dokonya epeami.
Dokaita ipatala nayaminopa, disaipele dupame Jisasa lamaiyoo, “Mana Lenge Akali, nee napoko,” leami.
Dopa leaminoaka doko, baame dokaita lamaiyoo, “Nambanya nee napenge silyamo dupa nyakamame masala naelyaminona,” lea.
Dopa leamopa disaipele dupame nyakamalapo lao pituu, “Mendeme baanya nee manjakamaiyoo ipape?” leami.
Dokopa Jisasame dokaita lamaiyoo, “Nambanya nee doko namba puu leamo dokonya masingili pipengepa baanya kalai doko pyoo etasakamaipengepa dolapo.
“Nyakamame lao pituu, ‘Kana kitomende patatamo dokopa nee dupa wambu pitana,’ nalengemape? Dopa lengema doko nambame nyakama langilyona, nyakamame ee dupa wambu petelyamona kandayoko lao kanjepape.
Nee wambu petae mandyuu mau pingi akali dokome nee dupa tanga tangapi koyala nayatana lao mandyuu mau pyatala baa yole nyilyamo. Dopa petala nee mandyuu mau pingi akali dokopa wai pokenge akali dokopa lapota mona yaepelyambino.
Doko, ‘Mendeme nee wai pokenge doko mendeme mandengena,’ lapae singi pii doko kiningi.
Nambame nyakamame ee pokala nayamino dupanya nee manja pupa leo. Endakali waka dupame lekeleke tao pokeamino ee dupanya nyakamame pupala nee mandipelyaminona,” lea.
Enda dokome Samaita endakali yuu taono dokonya tange dupa lamaiyoo, “Nambame pio dupa pitaka baame langyomona,” leamo dokonya endakali longome Jisasa lao masoo miniami.
Dopa petala Samatia endakali dupame Jisasa kateasa ipupala baa nyakama-pipa awapa katamana lao tee leaminosa koto lapoma yuu dokonya katea.
Dokopa endakali longomeaka baanya pii doko sepala masoo miniami.
Dopa petala dupame enda doko lamaiyoo, “Wamba naimame embanya pii doko sepala baa lao masoo minapumanoaka doko, indupa naima tangeme baanya pii doko sepala kiningi baa yuunya endakali dupanya Pyoo Nyingi Akali doko lamo lao kandelyamanona,” leami.
Jisasa koto lapoma yuu dokonya katapala, Galili yuu dokonya pea.
Jisasa baa tangeme lao pituu, “Potopesa mende baanya yuu tenge dokonya lalyala naengemana,” lea.
Baa pao Galili yuu dokonya pyakameamo dokopa Galili endakali dupame baa taeme ipame lamo lao lanyiami. Doko, Napinya Kayamo Gii epe dokonya dupa Jetusaleme peaminopa, baame kongali piamo dupa pitaka wamba kandeamino dokonya dopa piami.
Dopa piaminopa Jisasame Galili yuu dokonya endaki waene jina leamo yuu Kena dokonya dee pea. Yuu dokonya kapomanenya isingi akali mende kateamo dokonya ikiningi doko Kapaneame yuu dokonya yaina sia.
Akali dokome Jisasa Jutia yuu doko yakinatala Galili ipupya lapae sepala, baa kateasa ipupala baanya ikiningi kumalanya pyoo siamo doko mee injisakatale, Kapaneame lanamba lao tee lea.
Dopa leamopa Jisasame baa lamaiyoo, “Nyakamame kongalipi kalai paka pipaepi mende nakandelyamino kandao doko, masoo minala naengemana,” lea.
Dopa leamopa isingi akali dokome Jisasa kandao, “Akali Andake, nambanya wane doko kumatakatana yapa lanape,” lea.
Dokopa Jisasame baa lamaiyoo, “Embanya ikiningi doko saka pelyamona emba puu,” lea. Dopa leamopa akali dokome Jisasanya pii doko sepala, dopa pyumuna lao masetala pea.
Baa lanao kaitinisa ene peamopa baanya kendemane dupame baa kutao pao kandanyetala lamaiyoo, “Embanya wane doko saka pupyana,” leami-pyaa.
Dopa leaminopa baame dokaita pisoo, “Kiloko gii andukunya saka pupyape?” lea-pyaa. Dopa leamopa dokaitame, “Kuaka kotaka kiloko gii mendai dokonya itaita yatu lapyana,” leami-pyaa.
Takange dokome Jisasame wane doko saka pelyamona lao lamaiyamo gii doko masiamopa lamaiyamo kiloko gii etete dokonyaka jia-pyaa. Dokopa akali dokopi baanya palu dupa pitakapimi Jisasa lao masoo miniami-pyaa.
Jisasame Jutia yuu dokonya katao Galili pupala kongali dokome lapo pyoo pia.
Maitakao Jutamanya yuu gii epe etete mende epeamopa Jisasa baa Jetusaleme pea.
Jetusaleme dokonya lome kambu sipisipi lenge dosa endaki pete mende silyamo doko, Iputu pii lao kenge doko Beteseta lengema. Dokonya anda yuungi petae katenge.
Anda dutupanya endakali lenge koopi, moko koopi, papa tambotaepi, yaina pyapae longo dupa singima. [Dupame endaki buli pyatamo doko malisoo singima.
Endaki pete dokonya paa mendepa Kamongo Gotenya enjele mende pyakatala endaki pete doko minao buli pingi. Dopa peta pilyamopa endakali yaina pyapae silyami dupanya mende wambao endaki pete dokonya pyakanelyamopa yaina tata tata pilya dupa pitaka mee jakamaingi.]
Akali mende yainaka silyamopa ee kana kingi ita tepo-kisa dee tukulapo patae mende ongonya sia.
Jisasame akali doko yuu wamba waka yaina sia lamo lao kandatala baa pisoo, “Emba mee jipu laka lao masilipi?” lea.
Dopa leamopa akali yaina dokome yanu pyao, “Akali Andake, endaki doko buli pilyamo dokopa namba nyoo pyandata mende nakatenge. Namba tangeme paanya pilyo dokopa mendeme namba nyoo maita pyatala baa wambao pyakengena,” lea.
Jisasame baa lamaiyoo, “Emba sakata! Sakatatala embanya lapa toko doko nyoo soo puu,” lea.
Dokopa lee mendai akali dokonya yaina doko mee julu peteamopa, baanya lapa toko doko nyoo soo pea. Dopa piamo doko, Sambasa gii mendenya pia.
Tenge dokonya Juta dupame akali yaina mende mee jiamo doko lamaiyoo, “Indupa Sambasa dakenya embame embanya lapa toko doko soo napayapengena,” leami-pyaa.
Dopa leaminopa baame yanu pyao, “Namba mee injisipumu akali dokome namba langyoo, ‘Embanya lapa toko doko nyoo soo puu,’ laamona,” lea-pyaa.
Dokaitame baa pisoo, “Apimi nyoo soo puu laape?” leami-pyaa.
Akali dokome baa mee jakamaiyamo doko apimi kanjope lao masala naya-pyaa. Doko, endakali longo kambu pyao yuu dokonya kateaminosa, Jisasa baa elyakao kolala pea.
Maitakao Jisasame losuu anda andake kame dokonya akali doko kandatala lamaiyoo, “Kandeleno, indupa emba mee jetelenona, emba-kisa kenda pipae andake mende ipatana dee koo mende napipi,” lea.
Dokopa akali dokome pupala baa mee injisiamo doko Jisasana lao Juta dupa lamaiya-pyaa.
Dopa piamo doko Jisasame Sambasa mendenya dopa piamosa Juta dupame Jisasa watao pyao kateami.
Dopa piaminoaka doko, Jisasame dupa lamaiyoo, “Nambanya Takangeme indupa apata kalai pyoaka kalyamo dokopa nambame apata kalai pingiakana,” lea.
Dopa leamopa dupame Jisasa pyao kumasemana lao etete masiami. Doko, baame Sambasa gii doko iki yalala naenya, baame Gote baanya Takange etetena lapumu dokome baa Gote yale jilyamona latala dopa lao masiami.
Dokopa Jisasame yanu pyao dokaita lamaiyoo, “Nambame nyakama etete kiningi langilyona, Ikiningi dokome iki moname masoo mendita mende kapa pao pyaa naenge. Daa, baame kandelyamopa Takangeme mende pilyamo dokoaka pingi. Takangeme pingi dupa Ikiningi dokome apata pingiaka.
Doko, Takangeme Ikiningi doko auu kayapala baa tangeme pilyamo dupa pitaka Ikiningi doko laitaka pingi. Nyakamame kandatala mona andalapale lao baame kalai dutupa ita minao kalai etete andake mendapua baa laitaka pita.
Takangeme endakali kumapae dupa sakatasetala lete katasingi dopaka pyoo Ikiningi dokome apata masilyali pyoo endakali dupa lete katasingi.
Dee Takange dokome endakali mende yapala naenge. Endakali yapenge kalai doko pitaka Ikiningi doko-kisa baame setea.
Baame dopa piamo doko, Takange doko lalyingili pyoo endakali dupa pitakame Ikiningi doko lalyalapale lao pia. Ikiningi doko lalyala naenge endakali dokome baa epena leamo Takange doko lalyala naenge.
“Nambame nyakama etete kiningi langilyona, nambanya pii doko sepala namba puu leamo doko lao masoo minilyamo endakali doko lete etete katenge. Baa Goteme pii setala nayata. Daa, baa kumingi doko yakinatala lete katenge doko nyepelyamo.
Nambame nyakama etete kiningi langilyona, yuu gii ipanya pingi doko, indupa ipatelyamona, endakali kumapae dupame Gote Ikiningi dokonya pii doko sepala lete katatami.
Lete katenge doko Takange tange-kisa singiliaka pyoo Ikiningi doko-kisa apata sina lao lete katenge tenge doko Takangeme Ikiningi maiya.
Baa Endakalinya Ikiningi dokonyana, endakali dupa yapenge pupu lapae doko apata baa maiyaka.
Nyakamame dokonya mona andala nayalapape. Doko, yuu gii doko ipatamo dokopa endakali kumapae malu petae katatamino dupa pitakame baanya pii sepala sakatatami. Mana epe miniami dupa lete etete kalyanya sakatatami. Mana koo miniami dupa kosimi lena lao sakatatami.
<range>
“Namba tangeme masoo kapa pao mende pyaa naenge. Nambanya Takangeme langilyamopa singi pii doko watao nambame endakali dupa yapenge doko tolatae. Doko, namba tangeme pyuani kaelyoli pyoo pyaa naenge. Namba puu leamo dokome pipili lao masilyamoli pyoo pingi.
“Nambame namba tangenya lao pii lamaipuli kandao doko, nambanya pii lamaipu doko sambo jipyali.
Mendeme nambanya lao pii lamaiyoo kalyamo. Dokome nambanya lao pii lamailyamo doko nambame kiningina lao masilyo.
Nyakamame endakali mendapua Jone kateasa pena leaminopa, baame pii kiningi lamaiya.
Dopaka doko, nambame endakali mende-kisa pii nyala naenge. Nambame pii langilyo dokome nyakama pyoo nyepae kalyepale lao langilyo.
Jone baa kia kaiyepaele dokome endakali dupa tii pisia. Dopa piamopa nyakama baanya tii pipae dokome gii kuki mende mona yaepao katawani kayami.
Dopaka doko, mendeme Jone ita minao namba panasilyamo. Nambanya Takange dokome kalai mendapua pyoo setao pipi lao namba dia. Kalai pilyo dutupame Takange dokome namba puu leamo doko panelyamo.
Dee namba puu leamo Takange dokome nambanya lao lao panea. Nyakamame baanya pii doko kukipi mende nasoo baanya enomba nakandeami.
Doko, baame epena leamo dokonya pii doko nyakamame masoo minala naelyamino dokonya baanya pii doko nyakama-kisa nasilyamo.
Nyakamame Gotenya pii pepa pyapae singi dokome lete etete katasingina lao masetala yapokondape pilyamino. Pii lapae silyamo dupame nambanya lao lapae silyamo!
Dopaka doko, nyakamame namba-kisa lete katenge doko nyala naipumana lao masilyamino.
“Namba endakalimi lalyina lao nakalyo.
Dopaka doko, nambame nyakama kandatelyona, nyakamanya moname Gote auu nakaelyamino.
Namba Takangeme puu leamopa baanya pii minao epeona, nyakamame nambanya pii doko nasilyamino. Dopaka doko, endakali mende baa tangeme masoo ipatamo kandao doko, nyakamame baanya pii doko sakamaitami.
Nyakama Gote mendai iki dokome lalyina lao nakatenya, nyakama tangelapo mende lalyaloo pyoo kalyaminona aipa petala kapa pao masoo minatamipi?
“Nambame nyakama Takange-kisa kosimi latena lao masala nayalapape. Nyakama kosimi latamo doko Mosesena, nyakamame baa tungi pilyamino.
Nyakamame Mosese masoo minamili kandao doko, namba masoo minamili. Doko, baame nambanya lao pepa pia.
Dopaka doko, nyakamame Moseseme pii pepa piamo dupa masoo minala nayatamino kandao doko, aipa petala nambanya pii dupa masoo minatamipi?” Jisasame dopa lea.
Dopa latala maitakao Jisasa baa endaki Galili pete kenge mende Taipitiasa lengema dokonya omotena pea.
Baame endakali yaina pyapae dupa mee injisiamo kandeamino dokonya, endakali kambu etete longome baa watao payao kateami.
Dopa piaminopa Jisasa baa yuu manda mendenya pupala baanya disaipele dupa-pipa dokonya petea.
Jutamanya Napinya Kayamo Gii epe doko tengesa pia.
Jisasame kandayoko latala kandeamopa endakali kambu etete longo baa peteasa epeami. Epeamino kandatala baame Pilipa lamaiyoo, “Endakali dakaita nee nena anja sambakamaiyamape?” lea.
Baame dopa leamo doko pitamo dupa tange masoo pituu, Pilipa makande pyoo lea.
Pilipame yanu pyao, “Naimame muni kina andate lapomapi mendeme nee sambatamanopapi endakali dakaita pitakame kuki kuki lawapi kapa napapome lamona,” lea.
Baanya disaipele dupanya mende Endutu lenge Saimone Pita kaiminingi dokome baa lamaiyoo, “Wane mende pilyamo angenya betesa bali diimi wasepae yuungi wapaka lapoma pyoo silyamo. Dopaka doko, dutupame endakali longo dakenya aipa petala kapa patape?” lea.
<range>
Dokopa Jisasame baanya disaipele dokaita lamaiyoo, “Endakali dupa nyoo isa pisalapa,” lea. Panda dosa tanu longo kateamopa endakali dupa isa peteami. Akali dupa taosene yuungi jowapi mende.
Dokopa Jisasame betesa dutupa nyepala Gote lao yaka pilino latala endakali peteamino dupa mokosoo maiya. Mendai dopaka pyoo wapaka dolapo mokosoo maiya. Kakana soo nena lao mokosoo maiya.
Dupame nao tiaka kayateamino dokopa baame baanya disaipele dupa lamaiyoo, “Nee konjepae mendapua mee soo patana nyakamame kakana seta dupa nyoo mau pyalapa,” lea.
Dokopa dupame napeaminopa betesa bali diimi wasepae yuungi dutupanya konjepae kakana siamo dupa nyoo mau pyatala baseketa mandi kingi ita-kisa dee lapomanya mandyuu tumbasiami.
Dopa pyoo Jisasame kongali piamo doko endakali dupame kandatala, “Kiningi, dake isa yuunya ipatana lengema Potopesadoko lamona,” leami.
Endakali dupame ipao Jisasa baa minatala kiŋi joo katena laanya piamino kandatala baa iki yuu manda dokonya dee pea.
Yuu kuala epeamopa Jisasanya disaipele dupa lanao endaki pete dokonya paanya peami.
Pao sipi mendenya pitipao pituu endaki dokonya omotena Kapaneame peami. Yuu kuiyoo iminjiamopa dokaita peteamisa Jisasa ipatala naya.
Dokopa poo andake mende latala endaki doko buli pia.
Dokaita sipinya pituu kilomita yuungi tokangepi mende joo peaminopa Jisasa endaki pete dokonya moko katao sipi dokonya tengesa epeamo kandatala pakame kumiami.
Dopa piaminopa baame dokaita lamaiyoo, “Nambana paka nakayalapape,” lea.
Dokopa dupame baa sipinya lanyipuma laka lao masiami. Dopa piaminopa sipinya pituu mona lao masiamino yuu dokonya lee mendai pao pyakameami.
Taita dopa pyoo endaki pete dokonya omotena kateamino endakali kambu dupame kuaka sipi waka mende nasipumopa mendai iki sipya. Dokonya Jisasa baa baanya disaipele dupa-pipa awapa pyakalyetala napupyana baanya disaipele dupa iki pupimina lao masiami-pyaa.
Sipi waka Taipitiasa tange mendapua ipao Kamongome betesa nyepala yaka pilino lateamopa neamino panda dosa tengesa ipao sia-pyaa.
Dokopa endakali kambu dupame Jisasapi dee baanya disaipele dupapi kalyamipi lao kandeaminopa nakateaminya sipi dupanya pyakalyetala pituu Jisasa kutao Kapaneame epeami.
Endaki pete dokonya yangitena Jisasa kateamo kandatala dupame baa lamaiyoo, “Mana Lenge Akali, emba gii aipa pyoo ae ipupipi?” leami.
Jisasame yanu pyao lamaiyoo, “Nambame nyakama etete kiningi langilyona, nambame kongali kalai yale pipupa kandapimino dokonya nyakamame namba kutao naepelyamino. Daa nyakama betesa nao tiaka kayapimino dokonya namba kutao epelyamino.
Nyakamame nee koyao tamuingi doko nyalanya kutao nakalyepape. Lete etete katasepenge nee doko kutao nyoo kalyepape. Nee doko Endakalinya Ikiningi dokome nyakama dita. Doko, Takange Gote dokome dopa pina lao kapana leana,” lea.
Dupame yanu pyao baa lamaiyoo, “Naimame Gotenya kalai dupa aipa pyoo pitamape?” leami.
Jisasame yanu pyao dokaita lamaiyoo, “Gotenya kalai doko dapa: baame pena leamopa epeamo akali doko lao nyakamame masoo minalapape,” lea.
Dupame baa lamaiyoo, “Naimame kandatala emba lao masoo minamana, embame aki kongali mende pitipi? Embame aipa pitipi?
Naimanya yumbange dupame endakali napalenge yuu dokonya nee kenge manaa lenge doko neami. Pii pepa pyapae singi dokonya, ‘Baame kaitinya-tae betesa doko dupa nena lao maiya-pyaana,’ lapae silyamona,” leami.
Jisasame dokaita lamaiyoo, “Nambame nyakama etete kiningi langilyona, Moseseme nyakama kaitinya-tae betesa nandia. Nambanya Takange dokome kaitinya-tae betesa angi doko nyakama dingi.
Gotenya betesa doko kaiti-kisa katao isa yuunya endakali dupa lete katasala epelyamo dakena,” lea.
Dokopa dokaitame baa lamaiyoo, “Kamongo, koteaka lao betesa doko naima dipi,” leami.
Jisasame dokaita lamaiyoo, “Lete katasingi betesa doko namba. Endakali mende namba-kisa ipatamo doko kukipi mende lopo nakayata. Endakali mendeme namba lao masoo minatamo doko kukipi mende endaki dee nanu nakayata.
Dopaka doko, nambame nyakama langitapupa nyakamame namba kandatapimiboaka doko, namba masoo minala naelyamino.
Takangeme endakali namba ditamo dupa pitaka namba-kisa ipatami. Namba-kisa ipatamo endakali doko nambame kukipi watao pyala nayato.
Doko, namba kaiti-kisa katao isa epeo doko, namba tangenya masotoli pyaanya naepeo. Daa, namba puu leamo dokonya masingili pyaanya epeo.
Namba puu leamo dokome pipili lao masingi doko dapa: baame namba endakali diamo doko pitakanya mende nambame yakinala naenya, yuu etatamo gii dokopa pitaka malunya sakatasipi laka lao masingi.
Nambanya Takangenya masingi doko dapa: Ikiningi doko kandatala baa lao masoo minatamo endakali doko pitaka lete etete katapimi laka lao masingi. Dee yuu gii etatamo dokopa nambame endakali doko malunya sakatasipi laka lao masingiakana,” lea.
Baame lao pituu, “Kaiti-kisa katao isa epeamo betesa doko nambana,” leamosa Juta dupame baa kandao mumu leami.
Dupame lao pituu, “Akali dake Josepe ikiningi Jisasa daa kandamuape? Baanya endangi takangepa dolapo naima nakandengepe? Indupa baame aipa petala baa kaiti-kisa katao isa epeona lelya kanjemape?” leami.
Dokopa Jisasame yanu pyao, “Nyakamame mumu nalalapa.
Endakali mende tangeme kapa pao namba-kisa naepenge. Namba puu leamo Takange dokome endakali mende pyalya lao nyilyamo kandao doko, baa namba-kisa epenge. Dee nambame baa yuu etatamo gii dokopa sakatasoto.
Pii mende potopesa dupame pepa piami dokonya pyapae silyamo doko, ‘Goteme endakali doko pitaka mana lamaitana,’ lapae silyamo. Takangenya pii sepala baanya mana nyingi endakali dupa pitaka namba-kisa epengema.
Endakali mendaipi mendeme Takange kanja naya. Gotepa tole katao epeamo akali dokome iki Takange kandea.
“Nambame nyakama etete kiningi langilyona, masoo minatamo endakali doko lete etete katata.
Lete katasingi betesa doko namba.
Nyakamanya yumbange dupame nee kenge manaa lenge doko endakali napalenge yuu dokonya neamino doko napala kumiami-pyaa.
Dopaka doko, betesa dake kaitinya katao isa epeana, doko natamo endakali doko kumala nayata.
Kaitinya katao isa epeamo lete etete katasingi betesa doko namba. Endakali mendeme betesa doko natamo kandao doko, baa lete etete katata. Betesa nambame maito doko nambanya yonge doko maito. Yuunya endakali dupa lete katena lao maitona,” Jisasame lea.
Dopa leamopa Juta dupame nyakamalapo pii yanda pyoloo pyoo, “Akali dakeme baanya yonge doko naima nalapale lao aipa petala kapa pao ditape?” leami.
Jisasame dokaita lamaiyoo, “Nambame nyakama etete kiningi langilyona, nyakamame Endakalinya Ikiningi dokonya yonge doko nanao baanya taiyoko doko nanao pitamino kandao doko, lete katenge doko nyakama-kisa naseta.
Nambanya yonge doko nao taiyoko doko nao pitamo endakali doko lete etete katata. Yuu gii etatamo dokopa nambame baa sakatasoto.
Doko, nambanya yonge doko nee angi. Dee nambanya taiyoko doko endaki angi.
Nambanya yonge doko nao taiyoko doko nao pitamo endakali doko namba-kisa katatamopa namba baa-kisa katato.
Takange lete katenge dokome namba puu leamo Takange doko mambele namba apata lete kalyo. Mendai dopaka pyoo namba natamo endakali doko namba mambele lete katata.
Kaiti-kisa katao isa epeamo betesa doko dake. Betesa dake wamba yumbange dupame napala kumiamino dopale daa. Betesa dake natamo endakali doko lete etete katatana,” lea.
Baame Kapaneame yuu dokonya Jutamanya losuu anda dokonya mana lamaiyoo katao pituu, pii dutupa lea.
Baanya disaipele dupanya longo dupame pii dutupa sepala lao pituu, “Pii dutupa kenda pyumuna apimi kapa pao sakamaitape?” leami.
Jisasame baanya disaipele dupame pii dutupanya mumu lelyamino lao masetala dokaita lamaiyoo, “Pii dutupame nyakamanya masingi kenda pisilyape?
Endakalinya Ikiningi doko wamba kateamo yuu dokonya pyakalyetamopa kandatamino kandao doko, aipa pitami laape?
Sipitisa dokome iki endakali lete katasingi. Yongeme mende napingi. Pii nambame nyakama langilyo dupa mambele Sipitisa doko ipupala baame nyakama lete katasipumopa nyakama lete kalyamino.
Dopaka doko, nyakamanya mendapuame masoo minala naelyaminona,” lea. Doko, wamba tee piamo dokopa Jisasame masoo minala nayamino endakali dupapi baa enge nyetamo akali dokopi dupa masia.
Baame dee lao pituu, “Tenge dokonya nambame nyakama langilyona, endakali mende Takangeme kyoto injisala nayatamo kandao doko, kapa pao namba-kisa naipatana,” lea.
Jisasame pii dutupa lateamosa baanya disaipele dupanya longo dupame baa yakinatala peami. Baa-pipa dee tole napayami.
Dokopa Jisasame akali kingi ita-kisa dee lapoma dutupa lamaiyoo, “Nyakama apata kayapala mona lao masilyamipi?” lea.
Saimone Pitame yanu pyao, “Kamongo, emba-kisa lete etete katasingi pii dupa silyamo doko, naima api-kisa patamape?
Naimame emba Gotenya akali epe etete dokona lao masoo minawapi kandawapi etelyamanona,” lea.
Jisasame dokaitanya pii yanu pyakamaiyoo, “Nambame nyakama kingi ita-kisa dee lapoma yapao nyiona nyakamanya mende enjele koo jeta aipape?” lea.
Baame Saimone Isaketiote ikiningi Jutasa kandao lea. Jutasa doko akali kingi ita-kisa dee lapoma dutupanya mendeaka doko, baame Jisasa enge nyia.
Maitakao Jisasa baa Galili yuu dokonya paya. Juta dupame baa pyao kumasalanya kutiaminosa baa Jutia yuu dokonya pawani nakaya.
Juta dupame aiyaa andanya palenge gii epe doko ipanya tengesa pia.
Dopa piamopa Jisasa kaiminingi dupame baa lamaiyoo, “Embanya disaipele dupame embanya kalai pitino dupa kandena yuu dake yakinatala Jutia puu.
Doko, endakali mende panao katapuli lao masilyamo dokome opale mende yalo pyoo napingina, embame dutupa pitino kandao doko, yuunya endakali dupame kandena lao panao pyoo katape,” leami.
Baanya kaiminingi dupamepi apata baa masoo minala nayawaka leami.
Dokopa Jisasame dokaita lamaiyoo, “Nambanya gii angi doko ipatala naelyamo. Dopaka doko, nyakamanya gii doko koteaka lao silyamo.
Yuunya endakali dupame nyakama kapa pao imbu nakaelyaminoaka doko, namba imbu kaelyamino. Doko, nambame dupanya mana minapimino dupa koona lamaipusa dopa pilyamino.
Nyakama yuu gii epe doko kanja pupa. Nambanya yuu gii angi doko ipatala naelyamona, namba indupa gii epe doko kanja napatowana,” lea.
Dopa lamaitala baa Galili yuu dokonya mee katea.
Jisasa baa Galili yuu dokonya mee kateamoaka doko, baanya kaiminingi dupa yuu gii epe doko kanja pateaminopa maitakao baa apata peaka. Baa panao napenya yalo pyoo pea.
Juta dupame baa anja kalyape lao pisoo gii epe doko kandao kateamino dokonya kutiami.
Dopa piaminopa endakali kambu kateamino dupame baanya lao pii mumu longo leami. Yangi dupame baa akali epena leaminopa yangimi baame endakali minakasingina leami.
Dupame baanya lao leamino doko Jutamanya isingi akali dupa paka kayapala panao laa naenya yalo pyoo leami.
Yuu gii epe doko kandao kateamino dokonya kainasa Jisasa baa losuu anda andake dokonya pupala mana lamaiyoo katea.
Juta dupame mona andapala lao pituu, “Baa sukulu nalenge dokome aipa petala epao masingi laa kanjemape?” leami.
Dokopa Jisasame yanu pyao dokaita lamaiyoo, “Nambame mana nyakama langilyo doko, nambanya daa. Namba puu leamo Gote dokonya.
Goteme masingili pyoo endakali mendeme pipu laka lao masetamo kandao doko, baame kapa pao nambame pii lelyo doko Gotenyape pande namba tangenyape lao kandata.
Endakali tangeme masoo pii lamaiyoo kalyamo dokome baa tange lalyina latala dopa pyoo katenge. Dopaka doko, baa epena leamo doko lalyalanya pyoo katenge akali doko kiningi lenge akali. Baa-kisa koo tengepi mende nasingi.
Mana setapae dupa Moseseme nyakama nandiape? Diamoaka doko, nyakamanya mendaipi mendeme mana setapae dupa watao minala naelyamino doko, aipuma nyakamame namba pyao kumasalanya pilyamipi?” lea.
Dokopa endakali kambu dupame yanu pyao, “Emba-kisa enjele koo mende palelyamo. Apimi emba pyao kumasalanya pilyape?” leami.
Jisasame yanu pyao, “Nambame kalai mendai pipu dokonya nyakama pitaka mona andelyamino.
Moseseme nyakama elya pingi kambu kepenge mana doko dia. (Mana doko Mosese baame setala nayana, yumbange dupame seteami.) Nyakamame Sambasa gii dokonya wanenya elya pingi kambu kepakamailyamino.
Goteme mana setapae Mosese maiyamo dupa nyakamame auu pyoo watao minamanana lao masetala Sambasa gii dokonya wanenya elya pingi kambu kepakamaingima tamo kandao doko, nambame endakali mendenya yonge doko pitaka auu pyakamaipu dokonya nyakamame namba kandao imbu kaelyamino doko aipuma pilyamipi?
Nyakamame ketae lengeme kandao yapala naenya kiningi tolao yapalapape,” lea.
Dokopa Jetusaleme tange mendapuame lao pituu, “Akali dake pyao kumasalanya kutamino doko daa laa kanjemape?
Kanau! Baame panao pii lao katapumu dokopa dupame baa kandao mende nalelyamino doko, isingi akali dupame baa kiningi Kataisa dokona lao masetami aipa?
Naimame baa dosa tangena lao masilyamano. Dopaka doko, Kataisa ipatana latae doko ipatamo dokopa endakali mendaipi mendeme baa dosa tangena lao masala nayatana,” leami.
Jisasame losuu anda andake dokonya mana lamaiyoo katao puu lao lao pituu, “Nyakamame namba kandawapi dee namba doo tangena lao masowapi pilyamino. Namba namba tangeme masoo naepeo. Dopaka doko, namba puu leamo doko angina nyakamame baa masala naelyamino.
Dopaka doko, namba baapa tole katao baame namba puu leamopa epeo dokonya nambame baa masilyona,” lea.
Dokonya dupame baa anjalanya piaminoaka doko, baanya gii doko ipatala nayamo dokonya endakali mendaipi mendeme baa minatala nayami.
Dopaka doko, endakali kambu kateamino dupanya longome baa lao masoo miniami. Dupame lao pituu, “Ipatana latae Kataisa doko ipupala dokopa baame akali dakeme kongali pilyamo dupa ita minao pita laape?” leami.
Endakali kambu dupame Jisasa kandao mumu leamino doko Patasi dupame siami-pyaa. Sepala Patasi dupapi pitisa mupa dupapimi yanda singi mendapuame Jisasa anjoo nyala pena leami-pyaa.
Dokopa Jisasame lao pituu, “Namba nyakama-pipa gii kuki mende awapa katapala namba puu leamo doko katatasa pilyoto.
Nyakamame namba kutataminoaka doko, kanja nayatami. Namba katato dokonya nyakama kapa pao naipatamiakana,” lea.
Dopa leamopa Juta dupame nyakamalapo laloo pyoo, “Baa anja patamopa naimame kapa pao nakandatama laape? Juta endakali mendapua pupala endakali tata waka dupanya kainanya kalyamino dupa katatamisa pupala endakali waka dupa mana lamaiyoo kalyanya lelyape?
Baame lao pituu, ‘Nyakamame namba kutataminoaka doko, kanja nayatamina,’ lelyamo. Dee, ‘Namba katato dokonya nyakama kapa pao naipatamina,’ lelyamo. Dopa lelyamo doko, baame aipa lao masoo lelya kanjemape?” leami-pyaa.
Aiyaa andanya palenge yuu gii epe dokonya gii etao doko gii etete andake mende. Gii dokonya Jisasame toya katapala puu lao lao pituu, “Endakali mende endaki nanu kayatamo doko namba katatosa ipupala endaki nena.
Doko, pii pepa pyapae singi dokonya lapae silyamoli pyoo, ‘Endakali mendeme namba lao masoo minatamo dokonya monanya katao lete katenge endaki doko lee kuotala liyoo patana,’ lapae silyamona,” lea.
Baame dopa leamo doko, endakali baa lao masoo minatamino dupame Oli Sipitisa doko nyetamina lao masoo lea. Gii dokopa Jisasa kenge andake nyepala nayamo dokonya Oli Sipitisa doko ipatala naya.
Endakali kambu pyao kateamino dupanya mendapuame baame pii dutupa leamo sepala lao pituu, “Kini, akali dake Potopesadoko lamona,” leami.
Yangi dupame, “Kataisa doko lamona,” leami. Dopaka doko, yangi dupame lao pituu, “Kataisa doko baa Galili yuu dokonya katao ipatape?
Pii pepa pyapae singi dokonya Kataisa doko baa Dapiti puu mendenya pyakalyetana, yuu taono yakane Dapiti kateamo Beteleme dokonya manditamina lapae singina,” leami.
Dopa latala Jisasanya tenge dokonya lao endakali dupa wakale pyoloo piami.
Yangi dupame baa anjalanya piaminoaka doko, dupanya mendaipi mendeme baa minatala nayami.
Yanda singi dupa pilyoo pitisa mupa dupapi Patasi dupapi peteamisa epeaminopa dokaitame dupa pisoo, “Aipuma baa anjoo soo naepelyamipi?” leami-pyaa.
Dokopa yanda singi dupame yanu pyao, “Akali dokome pii lelyamoli pyoo wamba akali mendeme kukipi mende naleana,” leami-pyaa.
Dopa leaminopa Patasi dupame yanu pyao, “Baame nyakama apata minakaseta aipape?
Isingi akali dupanya mendemepi Patasi mendemepi baa lao masoo minala naelyamino.
Dopaka doko, endakali kambu dokome mana setapae dupa masala nayao katapimino dokome Goteme pyapenge joo kalyaminona,” leami-pyaa.
Dupanya akali wamba Jisasa peteasa peamo Nikotimasa lenge dokome dokaita lamaiyoo, “Endakali mendeme mende pitamo doko wambao soo kanja naenya, mee kosimi laapape lapae naimanya mana setapae dupanya silyape?” lea-pyaa.
<range>
Dupame yanu pyao, “Emba apata Galili tangeakape? Embame pii doko wangi pyao itaki pyao kandateno dokopa Galili tange potopesa mende yaka nalatana lapae setamo kandatena,” leami-pyaa.
<range>
[Endakali dupa pitaka mendai mendai lao nyakamanya andaka peami. Dopaka doko, Jisasa baa Olipimanda yuu dokonya pea.
Yongama wamba utunya Jisasa baa losuu anda andake dokonya dee ipao katea. Dokopa endakali dupa pitaka baa kateasa epeaminopa baame pitipala mana lamaiya.
Mana setapae masingi akalipi Patasipi dupame enda mendeme akali kepo piamo kandatala laminao baa peteasa ipupala kaina dokonya katena leami.
Dupame Jisasa lamaiyoo, “Mana Lenge Akali, enda dakeme akali kepo pyoo palipumu kanjimini lamo.
Moseseme pepa piamo dupanya naima langyuu, ‘Enda dopale dupa kaname pyao kumasalapape,’ leana, indupa embame aipa leepe?” leami.
Dupame dopa lao pisiamino doko, baa kosimi laanya makande pyoo leami. Dopa leaminoaka doko, Jisasame pongatala kingi kondeme yuunya pepa pia.
Dupame baa mee pisoaka kateaminopa baame sakatatala dokaita lamaiyoo, “Nyakamanya koo napingi katatami mendeme enda dake kaname wambao pyalapa,” lea.
Baame dopa latala deaka pongatala yuunya pepa pia.
Baame dopa leamo doko sepala dupa mendai mendai lao kolao peami. Lyanga dupa wambao kolao peaminopa Jisasapa enda kainanya kateamo dokopa iki kateambi.
Jisasame sakatatala enda doko pisoo, “Enda dake, dokaita anja kalyamipi? Mendeme emba kosimi laanya nakalyape? lea.
Dokopa enda dokome lao pituu, “Akali Andake, mende nakalyamona,” lea. Jisasame lao pituu, “Nambamepi apata emba kosimi laa naelyoakana, emba pupala indupa pituu koo mende dee napipi,” lea.]
Jisasame dokaita deaka lamaiyoo lao pituu, “Nambamba isa yuunya tii pipae dokona, namba watao ipatamo endakali doko-kisa lete katasingi tii pipae doko seta. Baa iminjetae dokonya dee napayatana,” lea.
Patasi dupame baa lamaiyoo, “Embame emba tangenya lao pii leleno doko kiningi nalelenona,” leami.
Jisasame yanu pyao, “Nambame namba tangenya lao pii lato kandawapi nambanya pii doko kiningi. Doko, nyakamame namba katao epeo yuu dokopi namba pato yuu dokopi masala naelyamino. Dopaka doko, nambame namba katao epeo yuu dokopi namba pato yuu dokopi masilyo.
Nyakamame endakalimi yapengemali pyoo endakali yapelyamino. Nambame endakali mendaipi mende yapala naenge.
Nambame endakali yapelyo kandao doko, tolao yapenge. Doko, namba ikimi yapala naenge. Daa, namba puu leamo Takange dokopa tole katao yapenge.
Nyakamanya mana setapae dupanya endakali lapomame pii mendai dokoaka latambino doko kiningina lapae singi.
Nambame namba tangenya lao pii lenge. Dee namba puu leamo Takange dokome apata nambanya lao pii lengeakana,” lea.
Dupame baa pisoo, “Embanya takange doko anja kalyape?” leami. Jisasame yanu pyao, “Nyakamame nambapa nambanya Takangepa nakandelyamino. Nyakamame namba kandamili kandao doko, nambanya Takange doko kandapimiliakana,” lea.
Baame losuu anda andake dokonya muni pyasingima penge singi dosa katao pii dutupa mana lamaiyoo lea. Baanya gii doko ipatala nayamo dokonya endakali mendeme baa anjala nayami.
Baame deaka dokaita lamaiyoo, “Namba patopa nyakamame namba kutatamiaka doko, nyakamanya koo doko sepeta kumatami. Namba pato yuu dokonya kapa pao naipatamina,” lea.
Dokopa Juta dupame lao pituu, “‘Namba pato dokonya nyakama kapa pao naipatamina,’ lelyamo doko baame baa tange pyao kumasalanya lelya kanjemape?” leami.
Baame dokaita lamaiyoo, “Nyakama isa tange. Namba kisa tange. Namba yuu dakenya endakali mende daa. Nyakama yuu dakenya endakali.
Tenge dokonya nambame nyakamanya koo doko sepeta kumatamina lao langyo. Nyakamame namba akali dokona lao masoo minala nayatamino kandao doko, nyakama nyakamanya koo doko sepeta kumatamina,” lea.
Dupame baa lamaiyoo, “Emba apipi?” leami. Jisasame dokaita lamaiyoo, “Namba nambana lao nyakama tee pyao langio doko.
Dopana, nambame nyakama kandao pii longo lao yapato silyamo. Dopaka doko, namba puu leamo dokome kiningi pii leamopa sio dupaka nambame yuunya endakali dupa lamaingina,” lea.
Baame Takange lao leamopa dupame nasiami.
Dokopa Jisasame dokaita lamaiyoo, “Nyakamame Endakalinya Ikiningi doko minalyetamino dokopa nyakamame namba akali doko lamo lao kandatami. Dee nambame pilyo dupa namba tangeme masoo napii lamo lao kandatami. Nambame pii lenge dupa nambanya Takangeme mana langiamoli pyoo lenge.
Dee namba puu leamo doko nambapa tole katenge. Baame namba iki kalyale lao yakinala naenge. Doko, nambame koteaka lao baame masilyamoli pyoo pingina,” lea.
Baame dopa leamopa endakali longome baa lao masoo miniami.
Dokopa Jisasame Juta endakali baa lao masoo minateamino dupa lamaiyoo, “Nyakama nambanya pii dokonya ketae katatamino kandao doko, nyakama nambanya disaipele angi joo katatami.
Nyakamame kiningi pii doko masetaminopa kiningi pii dokome nyakama mokao nyetana,” lea.
Dokaitame yanu pyao, “Naima Apotakame puunya mandipae kalyamanona, paa mendaipi mende naima mendenya kendemane pyoo anjetae nakatengena, aipa pyoo embame naima mokao nyetana leepe?” leami.
Jisasame yanu pyao, “Nambame nyakama etete kiningi langilyona, koo pingi endakali doko pitaka koonya kendemane.
Kendemane doko baanya akali andake dokonya palu joo etete nakatenge. Ikiningi doko baanya palu dupa-pipa etete katenge.
Dopana, Ikiningi dokome nyakama mokao nyetamo kandao doko, nyakama etete mokao nyepae katatami.
Nambame nyakama Apotakame puunya mandipaena lao masilyoaka doko, nambanya pii doko nyakama-kisa nasipya dokome nyakamame namba pyalanya pilyamino.
Nambame nambanya Takangepa tole katao pituu kandeo dupa lelyo. Dopaka doko, nyakamame nyakamanya takangenya mana siami dupa minilyamino,” lea.
Dupame yanu pyao, “Naimanya takange doko Apotakamena,” leami. Dopa leaminopa Jisasame dokaita lamaiyoo, “Nyakama Apotakamenya mandipae pili kandao doko, Apotakameme piamoli pipimili.
Dopaka doko, nambame Gote-kisa pii nyio dupa kiningi nyakama langipu dokopa indupa nyakamame namba pyalanya pilyamino. Apotakameme dopa napia.
Nyakamame nyakamanya takangenya mana dupa watao minilyaminona,” lea. Dupame yanu pyao, “Naima kepo pyoo mandipaepi mende nakalyamanona, naimanya takange mendai kalyamo doko Gotena,” leami.
Dokopa Jisasame dokaita lamaiyoo, “Gote nyakamanya takange pili kandao doko, nyakamame namba auu kayapimili. Doko, namba Takangepa tole katao ipao kalyo. Baame puu leamopa epeona, namba tangeme masoo naepeo.
Aipuma nyakamame nambanya pii lelyo doko masala naelyamipi? Nyakamame nambanya pii doko kapa pao nasepengema dokome masala naelyamino.
Nyakamanya takange doko Satane. Nyakamame nyakamanya takange dokome auu kaengeli pyoo pipuma laka lao masilyamino. Baa endakali pyao kumasingi akali mende wamba tee piamo dokopa katea. Baame kiningi pii doko lao nakatenge. Doko, baame kiningi pii lenge mana doko minala naenge. Baame sambo pii lelyamo doko baanya monanya palelya doko lenge. Baa sambo lenge akali. Baa sambo piinya tenge.
Dopaka doko, nambame kiningi pii langipupa nyakamame namba lao masoo minala naelyamino.
Nyakamanya akali apimi namba-kisa koo seta mende lao panasetamipi? Nambame kiningi pii langito kandao doko, aipuma nyakamame namba lao masoo minala naelyamipi?
Gotenya mandipae dokome Gotenya pii singina, nyakama Gotenya mandipae daa dokomena, baanya pii nasilyaminona,” Jisasame lea.
Juta dupame Jisasanya pii yanu pyao, “Naimame emba kandao emba akali Samatia mendena, dee emba-kisa enjele koo mende palelyamona lelyamano doko kopeta lelyamape?” leami.
Jisasame yanu pyao, “Namba-kisa enjele koo mende napalelyamo, daa. Dopaka doko, nambame nambanya Takange lao tama pipupa nyakamame namba lao tama pyaa naelyamino.
Nambame namba tange lalyalanya pyoo nakalyo. Mendeme namba yapao nyepala lalyalanya pilyamo.
Nambame nyakama etete kiningi langilyona, endakali mendeme nambanya pii doko watao minatamo kandao doko, baa tendapi kumala nayatana,” lea.
Dopa leamopa Juta dupame baa lamaiyoo, “Indupa naimame emba-kisa enjele koo mende palelyame lamo lao kandelyamano. Apotakame kumata potopesa dupa kumata piamina, dee embame lao pituu, ‘Endakali mendeme nambanya pii doko watao minatamo kandao doko, tendapi kumala nayatana,’ leeno.
Dopa leeno doko embame naimanya yumbange Apotakame ita minao kalyepe? Apotakame kumata dee potopesa dupa kumata piamina embame emba tange apina lao masoo leepe?” leami.
Dopa leaminopa Jisasame yanu pyao, “Nambame namba tange lalyoto doko angi mende nanjeta. Nambanya Takange nyakamame nyakamanya Gotena lengema dokome namba lalyingi.
Nyakamame baa nakandengemaka doko, nambame baa kandenge. Nambame baa nakandengena lapuli kandao doko, namba sambo lenge nyakama yale joo katapuli. Dopaka doko, nambame baa kandatala baanya pii doko watao miningi.
Nyakamanya yumbange Apotakameme namba ipatena lapae doko sepala baa mona yapepao auu kayana,” Jisasame lea.
Dopa leamopa Juta dupame baa lamaiyoo, “Embanya ee kana kingi ita yuungi patala naelyamo doko, embame aipa petala Apotakame kandeepe?” leami.
Jisasame dokaita lamaiyoo, “Nambame nyakama etete kiningi langilyona, Apotakame manja naengesa namba kateo doko kalyona,” lea.
Dopa leamosa dupame baa pyalanya kana nyiami. Dopa piaminopa Jisasa baa losuu anda andake kame doko yakinatala kamanda kolao pea.
Jisasa baa kaitini pao pituu, endangimi akali lenge monda mandea mende kandea.
Jisasanya disaipele dupame baa pisoo, “Mana Lenge Akali, apimi koo piamosa akali dake wamba endangimi lenge monda mandeape? Baa tangepe, pande baanya endangi takangepa dolapome koo piambinosape?” leami.
Jisasame dokaitanya pii yanu pyakamaiyoo, “Akali dakenya koo piapi dee endangi takangepanya koo piambipi tenge dokonya daana, Goteme baanya kalai dupa akali dake-kisa panasetamopa lao pia.
Namba puu leamo dokonya kalai dupa kotaka gii dakepaka naimame pyakamaipenge. Yuu kuala ipatamopa endakali mendeme kapa pao kalai napipenge.
Namba isa yuu dakenya katapu dokopa yuunya tii pipae joo kalyona,” lea.
Dopa latala yuunya sopakali talyia. Dopa petala yuupa sopakalipa pyasoo minao mandau minatala akali dokonya lengenya katakamaiya.
Dopa petala Jisasame akali doko lamaiyoo, “Embame endaki pete Silome dokonya wasawasa pyala puuna,” lea. (Kenge Silome doko kapilyoo pena latae lapenge.) Baa wasawasa pyala pea. Wasawasa pyatala pilyoo epeamopa, baanya lenge dolapo auu pyoo tea.
Dokopa akali dokonya anda makisa katengepi dee muni akipi tee lao petelyamopa kandengepi dupame lao pituu, “Akali dake muni akipi tee lao petenge doko daa laa kanjemape?” leami-pyaa.
Dopa leaminopa endakali mendapuame lao pituu, “Kini, dokona,” leami-pyaa. Yangi mendapuame lao pituu, “Daa, akali dake mendai dopaleaka lamona,” leami-pyaa. Dokopa akali doko tangeme, “Namba dokokana,” lea-pyaa.
Dopa leamopa endakali dokaitame baa lamaiyoo, “Embanya lenge dolapo aipa petala auu pyaape?” leami-pyaa.
Dokopa akali dokome dokaitanya pii yanu pyakamaiyoo, “Akali Jisasa lenge dokome yuu mendatupa mandau minatala nambanya lengenya katatakala baame namba langyoo, ‘Endaki pete Silome dokonya wasawasa pyala puu,” laamo. Dokopa namba pao wasawasa pyapupa namba lenge talona,” lea-pyaa.
Dopa leamopa dokaitame baa lamaiyoo, “Akali doko anja kalyape?” leami-pyaa. Dopa leaminopa baame, “Namba masala naelyona,” lea-pyaa.
Akali wamba lenge monda doko Patasi dupame kandena lao laminao peami-pyaa.
Jisasame yuu mendatupa mandau minatala akali dokonya lenge auu pyakamaiyamo gii doko Sambasa mendenya pia.
Dokopa Patasi dupame apata baa pisoo, “Embanya lenge aipa petala talepe?” leami-pyaa. Dokopa baame dokaitanya pii yanu pyakamaiyoo, “Baame yuu mendatupa mandau minatala nambanya lengenya katatakamopa, nambame wasawasa pyanya nepatapu dokopa namba lenge talona,” lea-pyaa.
Dopa leamopa Patasi yangi dupame lao pituu, “Doko baame Sambasanya mana setapae doko watao naminalumuna, akali doko Goteme epena laa naya lumuna,” leami-pyaa. Dokopa akali yangi mendapuame lao pituu, “Akali koo pingi mendeme kapa pao kongali tata opale pipyalipi?” leami-pyaa. Dopa lalya lana petala endakali dupa wakale pyoloo piami-pyaa.
Dopa petala Patasi dokaitame akali lenge monda doko deaka pisoo, “Baame embanya lenge tasakalamo dokonya embame baa kandao aipa leepe?” leami-pyaa. Dokopa baame lao pituu, “Baa potopesa mendena,” lea-pyaa.
Akali wamba lenge monda katenge indupa dee lenge teamo doko Juta dupame masala naenya, baanya endangi takangepa dolapo epena leami-pyaa.
Endangi takangepa dolapo ipateambino dokopa dokaitame dolapo pisoo, “Nyalambonya ikiningi dake wamba lenge monda jetae mandeambana lalambino dokope? Doko, indupa aipa petala lenge telyape?” leami-pyaa.
Dokopa endangi takangepa dolapome yanu pyao, “Baa nalimbanya wane lenge monda jetae mandeambano doko masilyambano.
Dopaka doko, baanya lenge dolapo aipa petala talape dee apimi lenge tasalape ongo nalimba masala naelyambanona, nyakamame baa pisalapa. Baa akali angina, tangeme laapomona,” leambi-pyaa.
Endangi takangepa dolapome pii dutupa leambino doko, Juta dupa paka kayapala leambi-pyaa. Endakali mendeme Jisasa doko Kataisana lao lao panatamo doko Juta dupame nyakamanya losuu anda dokonya watao pyatamana lanya seteami.
Tenge dokonya minao, endangi takangepa dolapome, “Baa akali angina, nyakamame baa pisalapa,” leambi-pyaa.
Dee lapo pyoo dokaitame wamba lenge monda kateamo akali doko epena latala lamaiyoo, “Embame Gote lao lalyepe. Akali doko koo pingi naimame kandengena,” leami-pyaa.
Baame dokaitanya pii yanu pyakamaiyoo, “Baa koo pingipi napingipi namba masala naelyona, mendai mende iki masilyo doko, wamba namba lenge monda kateo doko, indupa dee lenge telyo doko iki masilyona,” lea-pyaa.
Dokopa dokaitame baa pisoo, “Baame emba aipa pyaape? Baame aipa petala emba lenge tasalape?” leami-pyaa.
Dokopa baame dokaitanya pii yanu pyakamaiyoo, “Wamba nambame nyakama langitalo doko, nasepala aipuma nyakamame deaka sowani kaelyamipi? Nyakama apata baanya disaipele jowani kaelyamipi?” lea-pyaa.
Dokopa dokaitame pii koo lao yanu pyao, “Emba baanya disaipele. Dopaka doko, naima Mosesenya disaipele.
Goteme Mosese pii lamaiyamo dupa naimame masilyamano. Dopaka doko, akali dake anja tangepe naima masala naelyamanona,” leami-pyaa.
Baame yanu pyao dokaita lamaiyoo, “Baame nambanya lenge tasakalamoaka doko, nyakamame baa anja tangepe lao masala naelyamino dokonya nambanya mona andelyamo.
Goteme endakali koo pingi dupanya pii nasakamaingi. Dopaka doko, Gote minao katao baanya masingili pingi endakali dupanya baame pii sakamaingi doko naimame masilyamano.
Wamba wambapi akali mende endangimi lenge monda jetae mandelyamo doko dee akali mendeme lenge tasiana lapae pii mende nasilyamo.
Goteme akali dake epena naleali kandao doko, baame kapa pao opale mende napipyalina,” lea-pyaa.
Dokaitame yanu pyao baa lamaiyoo, “Emba koo sepeta mandipae etete koo dokome naima mana leepe?” latala baa Jutamanya losuu anda dokonya watao piami-pyaa.
Jisasame akali doko watao pyalamino lapae doko sia. Sepala baame akali doko kutao pupala baa lamaiyoo, “Embame Endakalinya Ikiningi doko lao masoo minilipi?” lea.
Baame Jisasanya pii yanu pyakamaiyoo, “Akali Andake, Endakalinya Ikiningi doko apipi? Embame langitinopa, nambame masoo minatoana,” lea.
Dokopa Jisasame baa lamaiyoo, “Embame baa kandatalenona, epapu pii lao kalyambino dake baana,” lea.
Akali dokome lao pituu, “Kamongo, nambame masoo minilyona,” lea. Dopa latala baame luma lakapala Jisasa lao tama pia.
Dokopa Jisasame lao pituu, “Namba isa yuu dakenya epeo doko, endakali lenge monda dupa lenge tena lao lenge tengema dupa monda jina lao yapalanya epeona,” lea.
Jisasame dopa leamopa Patasi mendapua baa-pipa kateamino dupame sepala baa lamaiyoo, “Naima apataka lenge mondape?” leami.
Dokopa Jisasame dokaita lamaiyoo, “Nyakama lenge monda pyali kandao doko, nyakama-kisa koo mende nasipyali. Dopaka doko, nyakama lenge telyamanona lalamino dokome nyakamanya koo dupa mee silyamona,” lea.
Dee Jisasame dokaita lamaiyoo, “Nambame etete kiningi nyakama langilyona, endakali mendeme sipisipi kame kaita lumbao nyingi dokonya napenya, waka mendasa kaita kisoo pyakanatamo akali doko baa pake nao makongao paenge akali.
Dopaka doko, kaita lumbao nyetaenya epenge akali doko baa sipisipi setao katenge doko.
Kaita isingi akali dokome baanya kaita lumbakamaingi. Dokopa sipisipi dupame baanya pii sakamaingima. Baame baa tangenya sipisipi dupanya kenge lao wii latala baame kamaka laminao penge.
Baame baanya sipisipi dupa pitaka laminao kamaka pyakalyetala baa wambao penge. Dopa pilyamopa baanya sipisipi dupame baanya pii singima dokonyana baa watao pengema.
Dupame endakali waka mende watao napengema, daa. Dupame waka dupa paka pengema. Doko, dupame pii wakamanya dupa nasingimana,” lea.
Jisasame kongali pii doko dokaita lamaiyamoaka doko, dokaitame pii doko aipa lelyape lao nasiami.
Dokopa Jisasame deaka lao pituu, “Nambame etete kiningi nyakama langilyona, sipisipi kolandenge kaita doko namba.
Namba naepengesa wambao kateamino endakali dupa pitaka pake nengepi makongao paengepi dupa kateami. Dopaka doko, sipisipi dupame dokaitanya pii nasakamaiyami.
Namba kaita dokona endakali mende namba katatosa ipupala kakopatinya patamo doko auu pyoo katata. Baa kamenya pata kamanda pata pyoo nee nyoo katata.
Pake nenge akali dokome sipisipi dupa pake nyepa pyao kumaseta koyaseta pyaanya iki epenge. Dopana, namba epeo doko dupame lete katenge doko nyepala lete kalyakao katena lao epeona,” lea.
“Sipisipi setao katenge akali epe doko namba. Sipisipi setao katenge akali epe dokome sipisipi dupa nisoo baa kumingi.
Akali sipisipi setao kalya naenge yole kalai iki pingi dokome sipisipi dupa baanya daa dokonyana, yana kapua mende epelyamo kandatala dokopa baame sipisipi dupa yakinatala paka penge. Dokopa yana kapua dokome sipisipi dupa pyao nao watao yangi pyaa pyaa pingi.
Doko, akali doko baa yole kalai iki pingi dokonyana baame sipisipi dupa nea nakaenge.
Sipisipi setao katenge akali epe doko namba. Takange dokome namba kandelyamopa nambame Takange kandenge mendai dopaka pyoo nambame nambanya sipisipi dupa kandelyopa nambanya sipisipi dupame namba kandengema. Dee nambame nambanya sipisipi dupa nisoo namba kumato.
<range>
Dee nambanya sipisipi mendakaita kame dakenya nakalyamino dupa apata nambame lanyepenge. Dopa pitopa dupame nambanya pii soo sipisipi tata mendai joo katataminopa setao katenge mendaiyaka katata.
Namba kumapala dee lete katapenge tenge dokonya Takangeme namba auu kaelyamo.
Endakali mendeme namba kumasala nayapenge, daa. Namba tangeme kumapenge. Namba kumapenge pupu lapae doko namba-kisa soo dee namba lete katapenge pupu lapae doko namba-kisa soaka pingi. Nambanya Takangeme namba dopa pipi leana,” lea.
Juta dupame pii dutupa sepala deaka lita pyoloo piami.
Dupanya endakali longo dupame lao pituu, “Baa-kisa enjele koo palipumopa baa kyekelyamona, nyakamame aipuma baanya pii sakamailyamipi?” leami.
Yangi dupame lao pituu, “Pii dutupa enjele koo palenge endakali mendenya pii daana, enjele koome kapa pao endakali lenge monda dupa lenge tasingipi?” leami.
Dokopa losuu anda andake doko dee kaita lumbiamina lao masingi gii epe doko koo kana paleamopa Jetusaleme epea.
Gii dokopa losuu anda andake kame Solomone lenge dokaita Jisasa baa paya.
Dopa piamopa Juta dupame ipao baa katao kakopatala lamaiyoo, “Paa akipatesa embame naimanya masingi minao andakao katatepe? Emba Kataisa doko tamo kandao doko, embame naima panao langi,” leami.
Dokopa Jisasame dokaitanya pii yanu pyao lamaiyoo, “Nambame nyakama langitapupa, nyakamame masoo naminilyamino. Nambame nambanya Takangenya pii minao kalai pipu dupame namba dokona lao panelyamo.
Dopaka doko, nyakama nambanya sipisipi daa dokonyana nyakamame masoo naminilyamino.
Nambanya sipisipi dupame nambanya pii singima. Nambame dupa masilyopa dupame namba watao epengema.
Nambame dupa lete etete katena lao katasilyona dupa etete kumalapi mende nayatami. Mendaipi mendeme nambanya kinginya dupa pyasoo nanyeta.
Nambanya Takange dokome endakali dakaita namba dia. Baame dupa pitaka ita miningi. Dopana, endakali mendaipi mendeme nambanya Takangenya kinginya kapa pao dupa pyasoo nanyeta.
Nambapa nambanya Takangepa nalimba mendaina,” lea.
Dokopa Juta dupame baa kaname pyalanya deaka kana nyiami.
Dopa piaminopa Jisasame dokaita lamaiyoo, “Nambame nambanya Takangeme kalai pyale lao dia dupanya epe longo mendapua kanjepale lao laitaka petapu. Nambame kalai pipu dutupanya andukunya nyakamame namba kaname pyalanya pilyamipi?” lea.
Dopa leamopa Juta dupame baanya pii yanu pyao, “Naimame kalai epe mende lao masetala emba kaname pyalanya napilyamano. Dopaka doko, embame Gote kilya kandao emba akali meaka dokome emba Gote jilino dokonya pyalanya pilyamanona,” leami.
Dokopa Jisasame dupanya pii yanu pyao, “Gotenya pii pepa pyapae itaki pilyamino dupame, ‘Nambame nyakama gotena leona,’ lapae nasilyape?
Pii pepa pyapae singi doko mee nanjeta. Wamba Goteme endakali dokaita-kisa baanya pii doko pena latala dokaita gotena latea.
Dopana, Takangeme namba etete epe injisoo makande petala, baame namba isa yuunya puu leamopa yuu dakenya epeo. Nambame namba Gotenya Ikiningina lapu dokonya Gote kilya kandeleno lelyamipi?
Nambame nambanya Takangeme leamoli napio kandeno doko, nyakamame namba lao masoo minala nayalapape.
Dopaka doko, nambame baanya lelyamoli pyoo pyakamaingi. Dopana, nyakamame namba masoo minala nayami kandeno doko, nambame kalai pilyo dupa masoo minalapape. Dopa petala nyakamame Takangepa nambapa mendai lamo lao masatamina,” lea.
Dokopa dupame baa anjemana lao dee makande piaminoaka doko, baa kolanyetala alu pia.
Dopa petala Jisasa endaki Jotane yangitena-kaita dee pilyoo pupala Joneme wambao endakali dupanya kaimbu pyakamaiyamo yuu dokonya pao katea.
Dokopa endakali longo dupa baa kateasa ipupala dupame lao pituu, “Joneme kongali mende napiamoaka doko, Joneme akali dake kandao pii leamo dupa pitaka kiningina,” leami.
Dopa latala yuu doo tange endakali longome baa lao masoo miniami.
Akali Lasatasa lenge yuu Betani tange mende yaina sia-pyaa. Yuu taono Betani doko Matiapa baanya kakingi Matapanya.
Matia dokome wele tunduma pipae mendeme Kamongo dokonya kai pyakamaiyoo baanya aiyomba itimi mokonya tombe kunao nepakamaiyamo enda doko. Enda dokonya pimalenge Lasatasa lenge doko yaina sia-pyaa.
Dopa piamosa pimalenge dolapome Jisasa kateasa wai lao “Kamongo, embame auu kaenge akali kandapino doko yaina silyamona,” leambi-pyaa.
Jisasame wai doko sepala lao pituu, “Yaina dokome akali doko kumapenge daa. Yaina dokome Gotenya tii pipae doko panasepenge. Gotenya Ikiningi dokome dokonya-kaita kenge andake nyepengena,” lea.
Jisasame Matapi baanya kakingi dokopi Lasatasapi dutupa auu kaenge.
Dopaka doko, baame Lasatasa yaina silyamo lapae doko sepala dokopa, baa kateamo yuu dokonya koto gii lapoma mee katea.
Dopa petala maitakao baanya disaipele dupa lamaiyoo, “Naima Jutia dee pilyemana,” lea.
Dopa leamopa disaipele dupame baa lamaiyoo, “Mana Lenge Akali, ene epapu Juta dupame kaname emba pyalanya pipimino doko, deaka embame yuu dokonya patoo leepe?” leami.
Dokopa Jisasame dupanya pii yanu pyakamaiyoo, “Yongama gii dokonya pituu alemandi tuu lao kiloko gii kingi ita mende-kisa dee lapoma daa kandamuape? Endakali mende kotaka kaitini paelyamo kandao doko, lombapae nasingi. Doko, baa kotaka kandao paenge.
Dopaka doko, endakali mende kuka paelyamo kandao doko, baa lombapae singi. Doko, tii napilyamosa dopa pingina,” lea.
Baame dopa latala maitakao dokaita lamaiyoo, “Naimanya kaita miningi Lasatasa doko luu palipapya lamona, nambame baa pyale tala patowana,” lea.
Dokopa disaipele dupame baa lamaiyoo, “Kamongo, baa luu palitamo kandao doko, dee baa yaka joo pilyamona,” leami.
Jisasame Lasatasa kumatapyana lao leamopa dupame mee luu palipumopa lelyamo lao masiami.
Dopa piaminosa Jisasame dokaita panao lamaiyoo, “Lasatasa kumatapya.
Nyakamame masoo minalapale lao nambame nyakama lao masetala baa kumapyamo gii dokopa namba baapa awapa nakatapu dokonya mona yaepelyo. Dopaka doko, indupa baa silyamo dokonya muaa,” lea.
Tomasa lenge Pakao Mandenge lengema dokome disaipele yangi dupa lamaiyoo, “Naima apata baa-pipa awapa kumamana muaa,” lea.
Jisasa pao pyakamatala Lasatasa malu petae koto kitomende katapeamo doko kandea.
Yuu Betani doko Jetusaleme tengesa kilomita tepoma joo sia.
Dokopa Juta longo dupame Mata Matiapa pimalenge dolapo kumanda peteambino dokonya kumanda epeami.
Mata dokome Jisasa epelyamo lapae sepala kaitinisa kandanyalanya pea. Dopaka doko, Matia baa andaka mee petea.
Dokopa Matame Jisasa lamaiyoo, “Kamongo, emba ae kateeli kandao doko, nambanya pimalenge doko kumala nayali.
Dopaka doko, indupa nambame masilyona, embame opale mende Gote-kisa tee latenopa baame emba dyaapomona,” lea.
Dokopa Jisasame enda doko lamaiyoo, “Embanya pimalenge doko dee sakatatana,” lea.
Dokopa Matame baa lamaiyoo, “Yuu etatamo gii dokopa endakali kumapae dupa sakatatamino gii dokopa baa sakatatana lao nambame masilyona,” lea.
Dokopa Jisasame enda doko lamaiyoo, “Sakatengepi dee lete katengepi doko nambaka. Dopana, namba lao masoo miningi endakali mende kumatamo kandao doko, kumapalapi dee lete katata.
Endakali saka katao namba lao masoo minilyamo doko pitaka kumalapi nayatamina, embame dopa lao masoo minilipi?” lea.
Dokopa Matame Jisasa lamaiyoo, “Kini, Kamongo, emba Kataisana, Gote Ikiningi isa yuunya ipupenge dokona lao nambame masoo minao petelyona,” lea.
Matame dopa latala pao baanya kakingi Matia epena latala elyakao lamaiyoo, “Mana Lenge Akali doko ipao ae katapala emba ipu lelyamona,” lea-pyaa.
Matiame doko sepala yapa lao baa sakatao Jisasa kateasa epea.
Jisasa baa yuu taono dokonya naepenya wamba Matame kandanyiamo dosa mee katea.
Dokopa Juta endakali Matia-pipa awapa kumanda peteamino dupame kandeaminopa Matia baa yapa sakatatala kamaka peanya, baa malunya ee laa pelyamo lao masetala watao epeami.
Dokopa Matia Jisasa kateamo dokonya ipupala baa kandea. Dopa petala baa ipao Jisasanya moko kateamo dosa tombauli sepala baa lamaiyoo, “Kamongo, emba ae kateeli kandao doko, nambanya pimalenge doko kumala nayalina,” lea.
Jisasame kandeamopa baa ee leamo dokopa Juta awapa epeamino dupa ee leamiaka. Dokopa baa mona etete kenda kayao yamataka lea.
Dokopa Jisasame lao pituu, “Nyakamame baa anja malu piamipi?” lea. Dopa leamopa dokaitame baa lamaiyoo, “Kamongo, embame kanja ipu,” leami.
Dokopa Jisasa baa ee lea.
Dopa piamopa Juta dupame lao pituu, “Akali doko baame etete auu kaengena kanjepa!” leami.
Dopa leaminopa yangi dupame lao pituu, “Akali dakeme endakali lenge monda mende lenge tasala nayapya kandamuape? Kapa pao baame akali dake kumina kayapyalipi?” leami.
Dokopa deaka Jisasa mona kenda kayao yamataka latala baa malunya pea. Malu doko kananda mendenya petala kambu doko kana yale mendeme pai leami-pyaa.
Jisasame lao pituu, “Nyakamame kana dake nyoo kapya laapa,” lea. Dopa leamopa akali kumiamo dokonya pimalenge Mata dokome baa lamaiyoo, “Kamongo, indupa baa ai pyatao pilyamo. Baa malu petae katamopa koto kitomende patapyana,” lea.
Dokopa Jisasame enda doko lamaiyoo, “Nambame emba wamba langyoo, embame masoo minao pititino kandao doko, Gotenya tii pipae doko kandatena langya nayalope?” lea.
Dokopa dupame kana doko nyoo kapya leami. Dopa peteaminopa Jisasame kaiti-kisa kandalyetae katao, “Apane, embame nambanya pii doko silino dokonya nambame emba kandao yaka pilino lelyo.
Embame koteaka lao nambanya pii singi doko nambame masilyo. Nambame dopa lelyo doko, endakali ae kalyamino datupame namba embame puu leenopa epee lamo lao masoo minina lao lelyona,” lea.
Dopa latala baame puu lao lao pituu, “Lasatasa, emba kamaka ipu!” lea.
Dopa leamopa akali kumiamo doko kamaka epea. Baanya moko kingipi dupa banisa kendeme yaki piaminoli petae, baanya lengelyaapi dupa lapalapame malu pyaanya ambo piaminoli petayaka epeamosa, Jisasame dokaita lamaiyoo, “Tata lao nepatakamaitala pena kayalapa,” lea.
Juta endakali longo Matia kanja epeamino dupame Jisasame piamo doko kandatala baa lao masoo miniami.
Dopaka doko, yangi dupame pilyoo Patasi dupa kateamisa pupala, Jisasame piamo dupa lamaiyami-pyaa.
Dokopa pitisa mupapi Patasipi dupame kanjole dupa nyoo kambu pyatala lamaiyoo, “Akali dokome kongali longo pilyamo doko naimame aipa pilyamape?
Baame dopaka pyoo katena kayatamano kandao doko, endakali pitakame baa lao masoo minalapimino. Dopa pitaminopa dee Loma tange dupame naimanya losuu anda andake dake kaluoo nepao dee naima tata dupa koyasalapiminona,” leami-pyaa.
Dokopa dupanya akali mende Kayapasa lenge doko, baa ee kana dokonya pitisa mupa joo katea. Dokome dupa lamaiyoo, “Nyakamame kukipi mende masala naelyamino.
Nyakamame dake masala naelyamino: aopyoo latala endakali paliuu pelyamo dupa pitaka alu pitamina akali mendaimi endakali dupa nisoo kumatamo kandao doko epena,” lea-pyaa.
Pii doko baa tangenya moname iki masetala laa naya-pyaa. Baa ee kana dokonya pitisa mupa joo katea dokomena potopesa joo Jisasa kumapala Juta endakali dupa nisetana lao lea-pyaa.
Doko, baa kumapala Juta endakali dupa iki niseta daa. Baame kumapala Gotenya wane wakale kata-kata pilyamino dupa nyoo limbatala tata mendai jina latana lao lea-pyaa.
Koto gii dokonya pituu tee pyao dupame Jisasa pyao kumasemana lao pii lao kambuiyami-pyaa.
Dopa piaminosa Jisasame Juta dupanya kainanya dee panao napaya. Baame yuu doko kayapala, baa endakali napalenge yuu mendakaita tengesale joo taono mende Epotaime lengema dokonya pupala yuu dokonya baanya disaipele dupa-pipa awapa katea.
Jutamanya Napinya Kayamo Gii doko tengesa pia. Gii doko ene ipanya piamopa, yuu dupa pitakanya endakali longo dupa kaimala pipae kunao nepalanya Jetusaleme peami.
Dopa petala dupame Jisasa kutiami. Dupame losuu anda andake kame dokonya katapala nyakama tangelapo lao pituu, “Nyakamame aipa lao masimipi? Baa gii epe doko kanja ipata laape?” leami-pyaa.
Pitisa mupapi Patasipi dupame lao pituu, “Endakali mendeme Jisasa osa kalyamo lao kandata dokome anjina dupa lamaina,” leami-pyaa.
Napinya Kayamo Gii doko ene ipanya yuu gii tokange siamopa Jisas baa Betani yuu dokonya pea. Betani yuu dokonya Jisasame malunya sakatena leamo alaki Lasatasa doko katea.
Yuu doo tange mendapuame Jisasanya nee yangakamaiyami. Matame nee mokosiamopa, Lasatasa baa Jisasa mau-pipa awapa peteami.
Dopa piaminopa, Matiame wele tunduma pipae nalata lenge etete angi muni longome sambenge penge yakanemende nyepala Jisasanya moko kai pyakamaiya. Dopa petala baanya aiyomba itimi Jisasanya mokonya tombe kunao nepakamaiya. Wele dokonya tunduma epe dokome anda doko tumbia.
Dopaka doko, baanya disaipele dupanya mende Jutasa Isaketiote lenge baa enge nyalanya piamo akali dokome lao pituu, “Naimame wele dakeme endakali dupa-kisa topo pyao muni kina andate tepomapi mende nyepala, endakali tipya dupa maima naenya aopuma pilyamape?” lea.
<range>
Baame dopa leamo doko endakali tipya dupa lao masetala laa naya. Daa baa waa nenge akali dokonyana, baame muni bokosa isingi dokonya muni setalyamino dupa baame waa nyingi.
Dokopa Jisasame lao pituu, “Enda dokome pina kayalapa. Baame wele doko setao pituu namba malu pitamino gii doko kandao nyeta.
Endakali tipya dupa koteaka lao nyakama-pipa katengema. Dopaka doko, namba nyakama-pipa koteaka lao nakatatamana,” lea.
Juta endakali kambu andake mende Jisasa Betani kalyamo lapae sepala, kanjanya pyoo epeami. Dokaitame Jisasa iki kanja ipa naenya, Lasatasa baa Jisasame wamba malunya sakatena leamo doko apataka kanjanya epeami.
Pitisa mupa dupame Lasatasa apataka pyao kumasemana lao pii lao kambuiyami.
Tenge doko Lasatasa mambele Juta longo dupame pao Jisasa lao masoo miniaminosa dopa piami.
Taita dopa pyoo Napinya Kayamo Gii epe doko kanjanya endakali kambu andake Jetusaleme ipao kateamino dupame Jisasa epelyamo lapae doko siami-pyaa.
Sepala kodaitame ita pame yoko dupa nyoo soo, Jisasa kaitinisa kandanyemana latala epeami-pyaa. Ipao pituu, dokaitame puu lao lao pituu, “Embame pyoo nyoo katape! Akali epelyamo dake auu pisetaena, Kamongo Goteme epena lapumopa epelyamo! Baa Isataelemanya Kiŋi dokona!” leami.
Pii pepa pyapea singili pyoo, Jisasame mena dongi mende kandao nyepala dokonya ketae petea. Pii pepa pyapae singi dokonya, “Taono Sayone, emba paka nakayape. Embanya Kiŋi doko epelyamo kanda. Baa dongi yakane mendenya kisa pituu epelyamona,” lapae singi.
<range>
Piamo dutupanya tenge doko baanya disaipele dupame wambakao masala nayami. Dopaka doko, maitakao Jisasa kenge andake nyiamo dokopa baa kandao lapae sia lamo lao kandeami. Dee baa-kisa piamo dupa masiamiaka.
Lasatasa malu petae kateamo doko Jisasame epena latala malunya sakatasiamopa awapa katao kandeamino endakali kambu dokome dopa piamo doko lao tayami.
Endakali kambu dokome Jisasame kongali doko piana lapae siamino dokonya, kaitinisa kandanyalanya epeami.
Dokopa Patasi dupame nyakamalapo mende lamai lamai pyoo, “Kanjepa! Yuunya endakali paliuu pelyamo ongo pitakame baa watao pelyaminona, naimame mende pitamanopa kapa napyapomona,” leami.
Napinya Kayamo Gii epe dokonya endakalipi dupame Gote tama pyaanya Jetusaleme peamino dokonya kainanya Gitiki endakali mendapua apata peamiaka.
Gitiki dokaitame Pilipa kateasa pupala baa lamaiyoo, “Akali Andake, naimame Jisasa kandapuma laka lao masilyamanona,” leami. (Pilipa doko Galili yuu dokonya yuu taono Betesaita tange.)
Dopa lateaminopa Pilipame pao Endutu lamaitala Endutupa Pilipapame pao Jisasa lamaiyambi.
Dokopa Jisasame dolapo lamaiyoo, “Endakalinya Ikiningi doko kenge andake nyepenge gii doko ipatelyamo.
Nambame nyakama etete kiningi langilyona, wiisa dii mende isa kopo latala tambala naelyamo kandao doko, baa iki singi. Dopaka doko, baa tambelyamo kandao doko, langa latala dii longo mandenge.
Endakali mendeme baanya lete katenge doko auu kayatamo kandao doko, baanya lete katenge doko alu pita. Dee endakali mendeme baanya isa yuunya lete katenge doko maita maitamo kandao doko, baame baanya lete katenge doko auu pyoo isoo pao lete etete katenge doko kandao nyetamo gii dokonya tuu lata.
Endakali mendeme namba lao masetala kalai pitamo dokome namba watao paena. Namba katato yuu dokonya nambanya kalai akali doko tange tole katatamba. Namba lao masetala kalai pitamo endakali doko nambanya Takangeme lalyetana,” lea.
Dopa latala dee Jisasame lao pituu, “Indupa namba mona etete kenda kaelyo. Dopaka doko, nambame aipa lawape? ‘Apane, embame namba-kisa kenda pipae epelyamo doko nyoo nepaka,’ lawape? Daa, dopa nalato. Namba epeo doko tenge dokonya epeona nambanya gii doko ipatelyamo.
Apane, embame embanya kenge doko andake jina lape,” lea. Dopa lateamopa pii lapae mende kaiti-kisa katao epeamo dokome, “Nambame nambanya kenge doko andake jina latelyona, dee dopaka pyoo andake jina latona,” lea.
Dokopa endakali kambu dosa kateamino dupame sepala lao pituu, “Kaiti kalyumuna,” leami. Dopa leaminopa yangi dupame, “Enjele mendeme baa pii lamaiyumuna,” leami.
Dokopa Jisasame dokaita lamaiyoo, “Pii lalamo doko nambame satale lao nalalamo. Daa, nyakamame salapale lao lalamo.
Indupa Goteme isa yuunya endakali dupa mokosalanya pilyamo. Indupa baame isa yuu dakenya isingi doko watao pyalanya pilyamo.
Endakali dupame namba yuunya minalyatamino dokopa nambame endakali dupa pitaka namba tengesa pyalya lao nyotona,” lea.
Baame dopa leamo doko, baa dopa pyoo kumatona lao makande pyoo lea.
Dopa lateamopa endakali kambu dokome baanya pii yanu pyakamaiyoo, “Kataisa doko baa tenda tendapi katawaka katatana lapae doko Gotenya pii pepa pyapae dupanya naimame siamana, dee aipa petala Endakalinya Ikiningi doko minalyapengena leepe? Endakalinya Ikiningi doko apipi?” leami.
Dopa leaminopa Jisasame dokaita lamaiyoo, “Gii kuki mende tii pipae doko nyakamanya kainanya mee kalyapomo. Iminjetae doko nyakama-kisa naepena lao tii pingi doko kalyamo dokonya payalapape. Endakali mende iminjetaenya pelyamo dokome baa anja pelyopa lao masala nayao penge.
Tii pingi doko nyakama-pipa kalyamo dokopa nyakama tii pingi dokonya wane jalapalena baa lao masoo minalapapena,” lea. Jisasame pii dutupa latala, baame dokaita yakinatala baa yalo pyoo pea.
Jisasame kongali longo piamopa dupame kandeaminoaka doko, baa lao masoo minala nayami.
Dopa piamino dokome potopesa Aisayame pii leamo dake angi jia: “Kamongo, naimame pii lamaiyamano doko apimi masoo miniape? Kamongome baanya pupu lapae doko api-kisa paneape?” lea-pyaana lapae silyamo.
Aisayame dee lao pituu, dupame kapa pao baa lao masoo minala nayapengema tenge doko dapa: “Goteme dokaitanya lenge minao iminjetala, mona minao kana injisia. Dupame lengeme nakandena lawapi, moname masala naena lawapi, dee nambame dupa auu pisatale lao namba tengesa pilyala naena lawapi piana,” lea-pyaa.
<range>
Aisayame dopa leamo doko Kataisanya tii pipae doko kandatala baa kandao lea-pyaa.
Dopa leamoaka doko, isingi akali longo mendapuame apata baa lao masoo miniami. Dopa piaminoaka doko, Patasi dupame Jutamanya losuu anda dokonya watao pyatamini latala masoo miningi doko lao panala nayami.
Dupame nyakama Goteme lalyina lao epao auu nakaenya, endakalimi lalyina lao epao auu kayami.
Jisasame puu lao lao pituu, “Endakali mendeme namba lao masoo minatamo dokome namba masoo minala nayata. Namba puu leamo doko baame masoo minata.
Dee namba kandatamo endakali dokome namba puu leamo doko kandata.
Namba lao masoo minatamo endakali doko pitaka iminjetae dokonya nakatena lao namba tii pipae joo isa yuunya epeo.
Dee endakali mendeme nambanya pii dupa sepala watao minala naelyamo kandao doko, nambame baa-kisa tenge setala naenge. Namba epeo doko, yuunya endakali dupa-kisa tenge setalanya naepeo. Daa, nambame yuunya endakali dupa pyoo nyalanya epeo.
Endakali mendeme namba maita ditala nambanya pii dupa nanyetamo endakali doko-kisa tenge setao kalyamo. Pii nambame lamaiyo dokome yuu etatamo gii dokopa baa-kisa tenge setata.
Doko, nambame pii lenge doko namba tangeme masoo laa naenge. Daa, namba puu leamo Takange dokome nambame pii lapenge dupa lape leamoli pyoo lenge.
Nambame pii lape leamo doko lete etete katengena lao nambame masilyo. Dopana, nambame pii lelyo dupa Takangeme namba langiamoli pyoo lengena,” Jisasame lea.
Napinya Kayamo Gii epe doko ipatala nayamopa Jisasame yuu dake yakinatala Takange katatasa pupenge gii doko ipatelyamona lao masia. Baanya endakali yuu dakenya kateamino dupa baame auu kayao katea. Baame auaka kayao katao pao baa kumiamo gii dokonya tuu lea.
Alemandi nee nao peteaminopa baanya disaipele mende kenge Jutasa Isaketiote lenge Saimone ikiningi dokome Jisasa enge nyina lao Sataneme baanya monanya masingi koo palyetakamaiya.
Takangeme dupa pitaka Jisasa baanya kinginya yakineamo doko masia. Dee Goteme baa epena leamo doko masoo baa katatasa pilyetamo doko masoaka pia.
Dokopa Jisasame nee nao pituu sakatatala baanya yonge pee ketae pingi doko lyokapala tauwele mendeme matapu pia.
Dopa petala disa mendenya endaki kai lao pisia. Dopa petala baame tee pyao baanya disaipele dupanya moko wasawasa pyata tauwele matapu piamo dokome kunanya nepata pyoo ipao Saimone Pita peteasa epeamopa Pitame baa lamaiyoo, “Kamongo, embame nambanya moko wasawasa pyakatepe?” lea.
<range>
Dokopa Jisasame baanya pii yanu pyakamaiyoo, “Nambame pilyo dake epapu embame masala naelenoaka doko, tenda embame masetena,” lea.
Dokopa Pitame baa lamaiyoo, “Embame nambanya moko wasawasa napyaka etete daa,” lea. Jisasame baanya pii yanu pyakamaiyoo, “Nambame embanya moko wasawasa napyakato kandao doko, emba kapa pao nambanya disaipele joo nakalyalena,” lea.
Dokopa Saimone Pitame baa lamaiyoo, “Kamongo, embame nambanya moko iki wasawasa pyakala naenya kingipi aiyombapi apata pyaka,” lea.
Jisasame baa lamaiyoo, “Endakali mende baanya yonge pitaka wasawasa pyatae doko dee wasawasa pyakamaipenge tenge mende nasingi. Baa moko iki wasawasa pyakamaipenge jingi. Dopa petaesa baa pitaka kaimala kunao nepatae jingi. Nyakama kaimala nasingi kalyaminoaka doko, nyakama pitaka daana,” lea.
“Nyakama pitaka kaimala kunao nepatayaka daana,” leamo doko, baa enge nyiamo doko kandatala dopa lea.
Jisasame dokaitanya moko wasawasa pyakamaiyoo etapala dokopa baanya yonge pee ketae pingi doko nyoo petala baa dee isa petea. Isa pitipala baame dokaita lamaiyoo, “Nambame nyakamanya pyakalo doko masilyamipi?
Nyakamame namba kandao Mana Lenge Akali lata Kamongo lata pilyamino doko namba kiningi dokona dopa latamino doko epe.
Namba Mana Lenge Akali-kisa Kamongo dokome nyakamanya moko wasawasa pyakato kandao doko, nyakamame dopaka pyoo nyakamalapo mendenya moko wasawasa pyakamai pyakamai pyoo kalyepape.
Nambame nyakamanya pyekelyo doko mana langyoo pyekelyona dopaka pyoo kalyepape.
Nambame nyakama etete kiningi langilyona, kendemane mendeme baanya akali andake doko ita naminingi. Dee wai minao penge akali mendeme wai lao pena lelyamo akali doko ita naminingi.
Nyakamame dupa masetala pitamino kandao doko, nyakama mona yaepaseta.
Nambame nyakama pitaka kandao dopa laa naelyo. Nambame endakali yapao nyio dupa tange masingi. Dopaka doko, pii pepa pyapae singi dokonya, ‘Nambanya betesa nelyamo akali dokome namba mokotia katambalanya moko lyaa lelyamona,’ lapae singi doko angi jalanya pilyamo.
“Doko angi petala nayamopa nambame nyakama indupa pituu tee pyao langilyona, tanga angi pitamo dokopa nyakamame doko namba lamo lao masetami.
Nambame nyakama etete kiningi langilyona, endakali mendeme nambame pena lelyo akali doko lanyetamo dokome namba lanyeta. Endakali mendeme namba lanyetamo dokome namba puu leamo doko lanyetana,” lea.
Jisasame pii dutupa latala dokopa baa mona etete kenda kayapala baame lao panao lao pituu, “Nambame nyakama etete kiningi langilyona, nyakamanya mendeme namba enge nyepala nambanya yandapipi dupa laitaka pyaapomona,” lea.
Baame dopa lateamopa baanya disaipele dupame mende kanda kanda petala api kandao lelyape lao masala nayami.
Baanya disaipele mende baa tange auu kaenge doko baanya enombatena semai latae petea.
Dokopa baame api kandao lelyape lao pisina lao Saimone Pitame disaipele doko kandao langalu titi lea.
Dokopa akali dokome Jisasa peteasa kandapilyetala baa lamaiyoo, “Kamongo, embame api kandao leepe?” lea.
Jisasame baanya pii yanu pyakamaiyoo, “Nambame baa betesa konjepaele mende disanya poyatala maiyapona doko akali dokona,” lea. Dopa latala baame betesa konjepaele mende disanya poyao nyepala Jutasa lenge Saimone Isaketiote ikiningi doko maiya.
Jutasame betesa doko nyepeamopa, Satane baa-kisa ipao palea. Dopa peteamopa Jisasame baa lamaiyoo, “Embame piti mende yapa pii,” lea.
Jisasame Jutasa kandao leamo doko nee nao peteamino dupanya mendaipi mendeme aipa lao lelyape lao masala nayami.
Doko, yangi dupame Jutasame muni bokosa isingi dokonyana Napinya Kayamo Gii epe dokonya oapi daa jetamo dupa sambala pena lelyape, pande endakali tipya dupa nisoo oapi maina lelyape lao masiami.
Jutasame betesa doko nyepala yapa kamanda pea. Baa yuu iminjetae dokonya pea.
Jutasa kamaka pateamopa Jisasame lao pituu, “Indupa Endakalinya Ikiningi doko kenge andake nyilyamo. Goteme Endakalinya Ikiningi doko-kisa kenge andake nyilyamoaka.
Baa-kisa Goteme kenge andake nyetamo kandao doko, Goteme baanya kenge andake singi doko dokopaka baa yapa maita.
Wane paluma, namba gii kuki iki nyakama-pipa katatama. Dee nyakamame namba kutao katatami. Nambame Juta endakali dupa lamaiyoliaka pyoo nyakama indupa langilyona nyakama namba pato dokonya kapa pao naipatami.
Mana setapae enenge dake nambame nyakama dilyo: nyakamame mende auu kaya kaya pyoo kalyepape. Nambame nyakama auu kaelyoli pyoo nyakamame mende auu kaya kaya pyoo kalyepape.
Nyakamame mende auu kaya kaya pyoo katatamino doko kandatala, endakali pitakame nyakama nambanya disaipele lamo lao kandatamina,” lea.
Saimone Pitame baa pisoo, “Kamongo, emba anja patepe?” lea. Dokopa Jisasame Saimonenya pii yanu pyakamaiyoo, “Namba pato yuu dokonya indupa embame kapa pao namba watao naipapeno. Dopaka doko, tenda embame namba watao payatena,” lea.
Dokopa Pitame baa lamaiyoo, “Kamongo, indupa nambame aipuma kapa pao emba watala nayalapope? Nambame emba nisoo kumatoana,” lea.
Jisasame baanya pii yanu pyakamaiyoo, “Embame namba nisoo kumatepe? Nambame emba etete kiningi langilyona, yaka pauli pii laa nayatamopa paa tepomasa embame namba nakandengena laapenona,” Jisasame dopa lea.
Jisasame lao pituu, “Nyakama mona etete kenda nakayalapape. Nyakamame Gote masoo minao pituu namba masoo minalapapeaka.
Nambanya Takangenya anda dokonya palo longo katenge. Nakatenge pili kandao doko, nyakama wamba langioli. Nambame nyakamanya panda depa lakala pelyo.
Nambame pao nyakamanya panda depa latakato dokopa nayakama namba katato yuu dokonya namba-pipa awapa katamana lao lanyala dee ipato.
Nyakamame namba pato yuu dokonya kaitini doko masilyaminona,” lea.
Dopa leamopa Tomasame baa lamaiyoo, “Kamongo, emba anja patepe lao naima masala naelyamano. Naimame aipa petala kaitini doko masetamape?” lea.
Dokopa Jisasame baa lamaiyoo, “Kaitini dokopi, kiningi pii dokopi, lete katasingi dokopi dutupa nambana, endakali mendeme waka mendenya-kaita Takange kalyamo dokonya napata. Namba-ketae iki pata.
Nyakamame namba masetamino kandao doko, nyakamame nambanya Takange doko apata masetamiaka. Indupa pituu tee pyao nyakamame baa masowapi kandawapi petelyaminona,” lea.
Dopa leamopa Pilipame baa lamaiyoo, “Kamongo, embame embanya Takange doko naima laitaka pii. Dokome naima kapa jalapomona,” lea.
Dokopa Jisasame Pilipa lamaiyoo, “Pilipa, namba nyakama-pipa katamanopa yuu gii longo patelyamo doko embame namba masala naelepe? Endakali mendeme namba kandelyamo dokome Takange kandelyamo. Embame aipuma nambame Takange laitaka pii leepe?
Namba Takange-pipa pakatae katengena, Takange namba-pipa pakatae katengena lao embame masoo minala naelepe? Nambame nyakama pii langilyo dupa namba tangeme masoo langya naelyo. Takange namba-pipa pakatae kalyamo dokome baanya kalai dupa pilyamo.
Namba Takange-pipa pakatae kalyopa Takange namba-pipa pakatae katengena lelyo doko nyakamame masoo minalapape. Daa yaa kandeno doko, nambame kalai pilyo dupanya-kaita masoo minalapape.
“Nambame nyakama etete kiningi langilyona, nambame kalai pilyo dupa namba lao masoo minatamo endakali dokome pitaka. Baame kalai etete andake dupa pyoo nambame kalai pilyo dupa ita minata. Doko namba Takange kalyamo dokonya pato.
Nyakamame namba lao masetala opale mende namba-kisa tee latamino doko nambame nyakama dito. Takange dokome Ikiningi doko-kisa kenge andake nyina lao dopa pito.
Nyakamame namba lao masetala opale mende namba-kisa tee latamino doko nambame lataminoli pitona,” lea.
Dee Jisasame lao pituu, “Nyakamame namba auu kayatamino kandao doko, nambanya mana setapae dupa watao minatami.
Nambame Takange-kisa tee latopa baame nisingi waka mende nyakama-pipa tenda tendapi katawaka katataminopa lao nyakama dita.
Yuunya endakali dupame kiningi lenge Sipitisa doko nyala naengema. Doko, dupame kanja nayao masala nayao pingima. Dopaka doko, nyakamame baa masilyamino. Doko, baa nyakama-kisa kalyamona, dee nyakama-pipa pakatae katatamiaka.
Nambame nyakama muiyene joo kalyepale lao yakinala nayato. Namba nyakama katatamisa ipato.
Kuki lee mendepale yuunya endakali dupame namba dee nakandatami. Dopaka doko, namba lete kalyona nyakama apata lete katatamino dokonya nyakamame namba kandatami.
Gii doko ipatamo dokopa nyakamame namba Takange-pipa pakatae katenge lamo, nyakama namba-pipa pakatae katenge lamo, namba nyakama-pipa pakatae katenge lamo lao kandatami.
Nambanya mana setapae dupa nyepala watao minatamo endakali dokome namba auu kayata. Namba auu kayatamo endakali doko nambanya Takangeme baa auu kayata. Nambame apata baa auu kayapala baame namba kandena lao panatoakana,” lea.
Dopa lateamopa (Jutasa Isaketiote ongome daa) Jutasa lenge waka mendeme Jisasa lamaiyoo, “Kamongo, embame aipuma naimame iki emba kanjepale lao laitaka petala, yuunya endakali dupa laitaka napyaanya pilipi?” lea.
Dokopa Jisasame baanya pii yanu pyakamaiyoo, “Endakali mendeme namba auu kayatamo dokome nambanya pii doko watao minata. Nambanya Takangeme baa auu kayataka. Nambapa nambanya Takangepa nalimba lapota baa-kisa ipatala anda pitamba.
Namba auu nakaelyamo endakali dokome nambanya pii dupa watao naminilyamo. Nyakamame pii silyamino dake nambanya pii daa. Nambanya Takange namba puu leamo dokonya.
Nambame nyakama pii langilyo datupa namba nyakama-pipa kalyamano dakepa langilyo.
Dopaka doko, nyakama nisetamo Oli Sipitisa doko Takangeme namba lao masetala epena lata. Dokome dupa pitaka nyakama mana langyoo dee nambame nyakama mana langio dupa pitaka masalapale lao nyakamanya masingi sakatasakao pita.
“Nambame mona lyuu lenge doko nyakama-kisa yakinelyo. Nambanya mona lyuu lenge doko nyakamanya palyekelyo. Yuunya endakali dupame palyingili pyoo nambame nyakamanya palyakala naelyo. Nyakama mona etete kenda kayawapi paka kayawapi napyepape.
Nambame nyakama pii dapa langio doko sepeami: ‘Nambame nyakama yakinatala patona, dee nyakama katatamisa ipatona,’ lea. Wamba nyakamame namba auu kayapimili kandao doko, namba Takange katapyasa paapeno lao nyakamame mona yaepapimili. Doko Takange baa nambanya alyasale.
Dopa pitamo dokopa nyakamame masoo minataminopa lao dopa petala nayapumopa indupa nambame nyakama tee pyao langitilyo.
Namba nyakama-pipa dee pii longo lao awapa nakatamana. Doko yuu dakenya isingi doko epelyamo. Baame kapa pao namba ita minapenge nanjeta.
Nambame Takange auu kaeleno lao yuunya endakali dupame kandena latala Takangeme piipi leamoli pyoo nambame pilyo. Dopana, naima panda datupa yakinatala mona sakatalapa,” Jisasame lea.
Dee Jisasame lao pituu, “Getepe tenge angi doko namba. Getepe ee isingi doko nambanya Takange doko.
Nambanya wangya dupanya dii manja naenge doko pitaka baame kepao nepenge. Dii mandenge wangya doko pitakame dii epao mandena lao baame wasoo auu pisingi.
Nambame pii langingi dupame nyakama wasoo auu petelyamo.
Namba nyakama-pipa pakatae katatona nyakama namba-pipa pakatae kalyepape. Getepe wangya mende getepe tenge dokonya nakatatamo dokome kapa pao dii mende baa tangeme manja nayata. Dokaita joo nyakama namba-pipa pakatae kalya nayatamino doko dii mende manja nayatami.
“Getepe tenge doko namba. Wangya dupa nyakama. Endakali mende namba-pipa pakatae katelyamopa namba baa-pipa pakatae katelyo endakali dokome dii longo lao mandenge. Doko, nyakamame namba yakinatamino doko, nyakamame kapa pao opale mende napitami.
Endakali mende namba-pipa pakatae nakatatamo doko, getepe wangya kepao netesa nepatae sapupelyamopa nyoo elyambu petala itatenya soo yangengesa tao molyingili pita.
Nyakama namba-pipa pakatae katataminopa nambanya pii dupa nyakama-kisa salakao setamo kandao doko, nyakamame opale mende tee latamino doko lataminoli pyoo nyakama-kisa pita.
Nyakamame dii longo lao mandyuu nambanya disaipele joo katamino dokome nambanya Takange doko lalyetelyamino.
Takange dokome namba auu kaengeli pyoo nambame apata nyakama auu kaelyoaka. Dopana, nyakama nambanya auu kaenge dokonya kalyepape.
Nambame nambanya Takangenya mana setapae dupa watao minatala baanya auu kaenge dokonya katenge. Dopaka pyoo nyakamame nambanya mana setapae dupa watao minatamino kandao doko, nyakama nambanya auu kaenge dokonya katatami.
“Nambame nyakama pii langingi dupa, nambanya mona yaepenge doko nyakama-kisa setamopa nyakama etete mona yaepao kalyepale lao langingi.
Nambanya mana setapae doko dapa: nambame nyakama auu kaelyoli pyoo, nyakamame nyakama tangelapo mende auu kaya kaya pyoo kalyepape.
Endakali mendeme baanya kaita miningi dupa nisoo kumilyamo mana dokome auu kaenge mana waka dupa pitaka ita miningi.
Nambame nyakama pyepa lato dupa pitamino kandao doko, nyakama nambanya kaita miningi joo katatami.
Nambame nyakama kendemanena dee nalapenge. Doko, kendemane dokome baanya akali andake dokome pilyamo doko nakandenge. Dopaka doko, nambame nyakama nambanya kaita miningina leo. Doko, nambame nambanya Takange-kisa pii sio dupa pitaka nyakama langio.
Nyakamame namba yapao nanyiami. Nambame nyakama yapao nyio. Nambame nyakama yapao nyoo katasio doko, nyakamame pupala dii manjepale lao pio. Dopana, nyakamame koteaka lao dii mandyuu katao namba lao masetala opale mende nambanya Takange-kisa tee latamino doko baame nyakama dita.
Nambame nyakama dapa pyepape lelyo: nyakamame mende auu kaya kaya pyoo kalyepape,” lea.
Jisasame lao pituu, “Yuunya endakali dupame nyakama yandapipi jiami kandeno doko, wambao dupame namba yandapipi jingima doko masalapape.
Nyakama yuunya endakali pili kandao doko, dupame nyakama tatana lao auu kayapimili. Dopaka doko, nyakama yuunya endakali daa. Nambame nyakama yuunya endakali dupanya kaina dokonya yapao nyio tenge dokonya dupame nyakama yandapipi jetami.
Nambame nyakama pii langio datupa masalapape: kendemane mendeme baanya akali andake doko ita naminingi. Dupame namba watao piami tamo kandao doko, nyakama apata watao pyatamiaka. Dupame nambanya pii doko watao miniami tamo kandao doko, nyakamanya pii doko apata watao minatamiaka.
Dopaka doko, namba puu leamo doko dupame nakandengema dokonya, nyakamame namba watao payataminosa dupame mana dutupa pitaka nyakama-kisa minatami.
Nambame ipupala dupa pii lamaiya nayoli kandao doko, dupa-kisa koo nasipyali. Dopaka doko, indupa dupame nyakamanya koo dokonya pii mende lapenge nanjilyamo.
Namba yandapipi jetamo endakali dokome nambanya Takange doko apata yandapipi jetaka.
Kalai tata endakali waka dupame napiami nambame dupanya kainanya pilyo dupa napipuli kandao doko, dupa-kisa koo nasipyali. Dopaka doko, indupa dupame kandatala nambapa nambanya Takangepa nalimba lapota yandapipi jilyamino.
Gotenya pii pepa pyapae itaki pilyamino dokonya, ‘Namba kandao mee yandapipi jetamina,’ lapae singi pii doko angi jina lao dupame pipenge pilyamino.
“Nyakama nisingi doko Takange-kisa katao ipatamo dokopa, nambame Takange-kisa katao nyakama-kisa epena lato. Epena lato doko baa kiningi lenge Sipitisana, dokome nambanya lao nyakama pii langita.
Dokopa nyakamame apata pii lamaitamiaka. Doko, nyakama namba-pipa tee pyao kateamino doko kalyaminona,” lea.
Dee Jisasame lao pituu, “Nambame nyakama pii dopa langyo doko nyakamanya masoo miningi doko yakinala nayalapale lao langitilyo.
Dupame nayakamanya losuu anda dupanya nyakama watao pyatami. Kini, tanga gii doko ipatamo dokopa nyakama pyao kumasetamo endakali doko pitakame Gote kundi maiyoo Gotenya kalai pyakamailyona lao maseta.
Dupame dutupa pitami doko, Takangepi dee nambapi nakandengema dokonyana pitami.
Dopaka doko, nambame pii dutupa nyakama langilyo doko, tenda dutupa pipenge gii doko ipatamo dokopa nyakamame dutupa dee masetaminopa lao langitilyo. Dutupa tee pyao nambame nyakama langya nayo doko, namba nyakama-pipa awapa katao dokomena langya nayo.
“Indupa namba puu leamo doko katatasa paanya pilyo. Dopa pipu dokopa nyakamanya mendeme, ‘Emba anja patepe?’ lao pisala naelyamino.
Daa, nambame nyakama pii langyo dokonya nyakama etete mona kenda kaelyamino.
Dopaka doko, nambame nyakama kiningi langilyona, nyakama yakinatala pato dokome nyakama niseta. Nambame nyakama yakinatala napato kandao doko, nisingi doko nyakama-kisa naipata. Dopaka doko, namba pato doko pupala baa epena lato.
Baa ipatamo doko ipupala yuunya endakali dupame koo dokonya koelyamano lawapi, mana tolatae dokonya koelyamano lawapi, Goteme kosa lao mokosetamo dokonya koelyamano lawapi kandena lao panaseta.
Dupame namba lao masoo minala naelyamino dokonya dupa koo dokonya koyatami doko panaseta.
Namba Takange katatasa patopa nyakamame namba dee nakandataminosa mana tolatae dokonya koyatami doko panaseta.
Kosa dokonya baame dapa pyoo tenge panaseta: yuu dakenya isingi doko kosanya alu petelyamo.
“Nambame nyakama opale longo langipenge mee silyamo. Dopaka doko, indupa nyakamame kapa pao soo masala nayalapimino.
Dopaka doko, kiningi lenge Sipitisa doko ipupala dokopa baame nyakama kiningi pii dupa pitakanya kaita laitaka pita. Baame nyakama pii langitamo dupa baa tangeme masoo langya nayata. Daa, baame pii singi dupapi dee tenda pita dupapi dupa nyakama langita.
Baame namba-kisa pii nyepala nyakama langitamo dokome namba lalyeta.
Takange dokonya singi dupa pitaka nambanya. Tenge dokonya minao baame namba-kisa pii nyepala nyakama langitana lelyo.
“Gii kuki mende patatamopa nyakamame namba dee nakandatami. Gii kuki mende patatamopa nyakamame namba deaka kandatamina,” lea.
Dopa leamosa baanya disaipele dupanya mendapuame nyakamalapo lao pituu, “Baame naima kandao, ‘Gii kuki mende patatamopa nyakamame namba dee nakandatamina,’ lelyamo. ‘Gii kuki mende patatamopa nyakamame namba deaka kandatamina,’ lelyamo. Dee baame baa Takange katatasa patona lelyamoaka doko aipa lao masoo lelya kanjemape?” leami.
Dupame lao pituu, “Baame gii kuki mende patatamopa lelyamo doko aipa lelyape? Baame aki lelyape naima baanya pii tenge doko nasilyamanona,” leami.
Dupame Jisasa baa pisipuma laka lao masiamino kandatala baame dokaita lamaiyoo, “‘Gii kuki mende patatamopa nyakamame namba dee nakandatami. Gii kuki mende patatamopa nyakamame namba deaka kandatamina,’ lalo dokonya nyakamalapo mende pisa pisa pilyamipi?
Nambame nyakama etete kiningi langilyona, nyakama ee lao yamataka latami. Dopa pitamiaka doko, yuunya endakali dupa mona yaepatami. Nyakama mona kenda kayatamiaka doko, mona kenda kayatami doko kapilyetala mona yaepenge jeta.
Enda mende wane maita pilyamo dokopa baanya wane mandipenge gii doko ipatelyamo dokonya baa mona kenda kaenge. Dopa pingiaka doko, wane doko mandipala dokopa, baa tanda nelyamo dupa kame setala wane doko mandipala mona yaepenge.
Dopana, indupa nyakama apata mona kenda kaelyamino. Dopa pilyaminoaka doko, nambame nyakama dee ipao kandato dokopa nyakama mona yaepatami. Endakali mendaipi mendeme nyakamanya mona yaepatami doko aloo pyakala nayata.
Dee gii dokopa nyakamame namba-kisa opale mendaipi mende pisala nayatami. Nambame nyakama etete kiningi langilyona, nyakamame Takange-kisa opale mende tee latamino kandao doko, baame namba lao masetala nyakama dita.
Wamba pituu indupa tuu lao namba lao masetala nyakamame opale mende tee laa naengema. Nyakamame nyetamina tee laapape. Dopa petala nyakama etete mona yaepatami.
“Pii dutupa nambame nyakama kongali lao langitilyo. Tenda gii mende ipatamo dokopa nambame dee kongali lao langya nayato. Daa, nambame Takangenya lao lao panao nyakama pii langito.
Gii dokopa nyakamame namba lao masetala Takange-kisa tee latami. Nyakama Takangeme nisina lao nambame tee latona nalelyo.
Doko, nyakamame namba auu kayawapi dee namba Gotepa tole katao epeena lao masoo minawapi pingima dokonya Takange tangeme nyakama auu kaenge.
Namba Takangepa awapa katao baa yakinatala isa yuunya epeo. Dee nambame isa yuu dake yakinatala Takange katatasa patona,” lea.
Dokopa baanya disaipele dupame baa lamaiyoo, “Kini, indupa embame kongali lao nalelenona panao leleno.
Embame dupa pitaka kandenge dokona mendeme emba pisina lao kalya naenge lamo lao indupa naimame kandelyamano. Tenge dokonya emba Takangepa awapa katao epee lamo lao masoo minilyamanona,” leami.
Jisasame dokaitanya pii yanu pyao, “Indupa nyakama masoo minilyamipi?
Kandeleno! Yuu gii ipatamo doko indupa ipatelyamona, nyakama nyakamanya yuu tenge dupanya wakale wakale pupale lao pyao watatami. Nyakamame namba yakinatala pataminopa namba iki katato. Dopaka doko, namba iki kalya naelyo. Takangepa awapa kalyambano.
Nambame nyakama pii dutupa langilyo doko, nyakamanya mona doko namba-kisa lyuu lao setamopa lao langitilyo. Isa yuunya nyakama-kisa kenda pipae setaka doko, nambame isa yuu dake ita minatelyona, nyakama mona yaepao kalyepape,” lea.
Jisasame pii dutupa lao etapala kaiti-kisa kandalyetae katao lao pituu, “Apane, gii doko ipatelyamona embanya Ikiningi dokome emba lalyinalena embame baa lalyepe.
Doko, embame endakali baa maiino dupa pitaka baame lete etete katasina lao endakali dupa pitaka isingi pupu lapae doko embame baa maii.
Endakali dupame emba kiningi Gote mendai iki doko lamo lao kandawapi dee Jisasa Kataisa doko embame epena lee lamo lao kandawapi petala lete etete katatami.
Embame namba kalai pyaale lao diino doko pyoo etapeo dokome nambame isa yuu dakenya emba lao lalyio.
Apane, wamba yuu dake nasingisa namba embapa tole kateambanopa embame namba lalyinoli pyoo indupa embame namba embanya enomba dokonya lalyepe.
“Embame namba isa yuu dakenya endakali diino dupa-kisa nambame embanya kenge doko panasekeo. Endakali embanya kateami dupa embame namba ditii. Endakali dupame embanya pii doko watao miningima.
Embame opale namba diino dupa pitaka embame dii lamo lao indupa kandelyamino.
Doko, embame namba pii langiino dupa pitaka dokaita lamaitio. Dupame sepala namba embapa awapa katao epee lamo lao masalakao masilyamino. Dee embame namba puu lee lamo lao masoo minilyamino.
“Nambame dupanya loma sakamailyona, yuunya endakali dupanya loma sakamaiya naelyo. Daa, embame endakali namba diino dupanya loma sakamailyo. Doko, endakali dupa embanya.
Nambanya endakali dupa pitaka embanya. Embanya dupa pitaka nambanya. Dee dupame namba lalyilyamino.
Dee namba yuunya katawaka nakatato. Dupa yuunya katatami. Namba emba kalyenosa ipato. Apane etete epe, nalimba mendai joo kalyambanoli pyoo dupa mendai joaka katena lao embame embanya pupu lapae namba diino dokome dupa auu pyoo isepe.
Namba dupa-pipa tole katapu dokopa nambame dupa embanya pupu lapae namba diino dokome auu pyoo isoo katapu. Nambame dupa isoo kandao katapupa dupanya mendaipi mende alu napipya. Dopaka doko, pii pepa pyapae singi doko angi jina lao, akali alu pitana latae doko iki alu pilyamo.
Indupa namba emba katatesa ipatoo. Nambame pii dutupa isa yuu dakenya lamailyo doko, nambanya mona yaepenge doko dupa-kisa salakao sina lao lamailyo.
Nambame embanya pii doko dupa lamaitilyo. Dee namba yuunya endakali daa dokaita doko, dupa yuunya endakali daa dokonyana, yuunya endakali dupame dakaita yandapipi jilyamino.
Embame dupa yuu dakenya nakatena lao nyoo nepatale lao emba tee lao nalelyo. Daa, Satane dokome dokaita koyasala naenalena embame dupa auu pyoo isatale lao tee lelyo.
Namba yuunya endakali daa dokaita doko, dupa yuunya endakali daaka.
Kiningi pii dokome dupa etete epe injisepe. Embanya pii doko kiningi pii.
Embame namba yuunya endakali dupanya kainanya puu leeno dopaka pyoo, nambame dokaita yuunya endakali dupanya kainanya pena leo.
Dee kiningi pii dokome dupa apata etete epe injisina lao dupa nisoo nambame namba tangenya lete katenge doko embanya kingilyaka yakinelyo.
“Nambame dakaita iki nisoo loma sala naelyo. Daa, dakaitanya pii sepala namba lao masoo minilyamino endakali dupa apata nisoo loma silyo.
Apane, emba namba-pipa pakatae kalyenopa namba emba-pipa pakatae katenge dokaita doko, endakali dupa pitaka mendai joo katapimi laka lao masilyo. Dopaka pyoo dokaita apata nalimba-pipa pakatae katataminopa yuunya endakali dupame namba embame puu lee lamo lao masoo minina.
Nalimba mendai joo kalyambano dokaita doko, dupa mendai joo katena lao embame namba tii pipae diino doko dupa maitio.
Masoo miningi endakali dupa-pipa namba pakatae katapupa emba namba-pipa pakatae kalyeno doko, dokaita etete mendai joo katawapi, yuunya endakali dupame embame namba puu lee lamo lao masoo pituu embame namba auu kaengeli pyoo dupa auu kaeleno lao masowapi pina lao kalyeno.
“Apane, embame namba endakali diino dupame embame namba tii pipae diino doko kandena, dupa apata namba katato yuu dokonya katapuma laka lao masilyo. Doko, yuupi kaitipi nasingisa embame namba auu kaee.
Apane emba tolataena, yuunya endakali dupame emba masala naengema. Dopaka doko, nambame emba masilyo. Dee endakali datupame embame namba puu lee lamo lao masilyamino.
Embame namba auu kayenoli pyoo dokaita auu kayatale lawapi namba dupa-pipa pakatae katato lawapi nambame embanya kenge doko dokaita-kisa panasiona tendapi panasoaka katatona,” Jisasame lea.
Jisasame pii dutupa latala baanya disaipele dupa-pipa pao endaki Kitone doko yaleami. Dopa petala omotena ee mende siamo ongonya baapi baanya disaipele dupapi pao pyakameami.
Jisasa enge nyiamo akali Jutasa dokome apata ee doko kandengeaka. Doko, Jisasame paa longosa baanya disaipele dupa-pipa dosa limbata pingi.
Dopa pingi dokonyana, Jutasame pitisa mupapi, Patasipi dupanya yanda singipi, yanda singi amii dupa lanyepala lamapi, kiapi, yanda yandatepi dupa minao dosa laminao epea.
Jisasame baa-kisa pitamo dupa masoo etapala pao dokaita lamaiyoo, “Nyakama api kutilyamipi?” lea.
Dokaitame yanu pyao, “Nasatete tange Jisasa dokona,” leami. Dokopa baame, “Doko nambana,” lea. Baa enge nyiamo akali Jutasa doko apata dupa-pipa kateami.
Jisasame dokaita lamaiyoo, “Doko nambana,” lea. Dokopa dokaita maita konakona pilyetala isa yuunya lombapae soo peami.
Baame deaka dokaita pisoo, “Nyakama api kutilyamipi?” lea. Dokaitame lao pituu, “Jisasa Nasatete tange dokona,” leami.
Jisasame yanu pyao, “Doko nambana lalo doko daape! Nyakamame namba kutatamino kandao doko, akali datupa pena kayalapape,” lea.
Baame dopa leamo dokome, wamba baame lao pituu, “Embame namba akali diino datupanya mendaipi mende yakinala nayona,” leamo pii doko angi jia.
Dokopa Saimone Pitame konjua mende mandeamo doko kolanyetala pitisa mupa dokonya kendemane mendenya kale tolae-kaita pyao taka lanya nepea. Kendemane dokonya kenge doko Malakasa lenge.
Dokopa Jisasame Pita lamaiyoo, “Embanya konjua doko andandanya mandi. Takangeme kapo penge namba natale lao diamo dokonya nanenya kayapengepe?” lea.
Dokopa yanda singi amii dupapi, dupanya isingi mupa dokopi, Juta dupanya yanda singi dupapimi Jisasa minatala kendeme yaki piami.
Dopa petala wambao Anasa kateasa laminao peami. Doko Anasa doko Kayapasanya imange, Kayapasa doko ee kana dokonya pitisa mupa joo katea.
Wamba Kayapasa dokome Juta dupa lamaiyoo, “Endakali paliuu pelyamo dupa nisoo akali mendai kumatamo kandao doko, epena,” lea.
Dokopa Saimone Pitapa dee disaipele mendepame Jisasa watao peambi. Disaipele mende doko pitisa mupa dokome kandenge dokonyana, Jisasapa tole pitisa mupa dokonya anda kamapi dokonya kolameambi.
Dopaka doko, Pita baa kamanda lome kambu dokonya mee katea. Pitisa mupa dokome kandenge disaipele mende dokome kamanda pyakalyetala enda lome kambu isoo petenge doko lamaitala Pita laminao andaka epea.
Dokopa enda lome kambu isoo petenge dokome Pita lamaiyoo, “Emba apata akali dokonya disaipele dupanya mende daape?” lea. Dokopa baame lao pituu, “Namba daana,” lea.
Kendemane dupapi yanda singi dupapimi kupa pianya ita yangatala endo soo kateami. Dokonya Pita apata dupa-pipa endo soo katea.
Pitisa mupa dokome Jisasa baanya disaipele dupanyapi dee baame pii manapi lamaiyamo dupanyapi pisia.
Jisasame yanu pyao, “Nambame yuunya endakali dupa pii panao lamaiyo. Nambame koteaka lao pii lamaiyo doko pitaka Jutamanya losuu andapi losuu anda andakepi dupanya nambame Juta dupa pitaka limbiaminopa lamaiyona, nambame pii mende yalo pyoo laa nayo.
Aipuma embame namba pisilipi? Nambame pii lamaiyopa siamino endakali dupa embame pisoo sepe. Dupame nambanya pii doko sepala kalyaminona,” lea.
Dopa lateamopa yanda singi dupanya mende dosa kateamo dokome, “Embame dopa lao pitisa mupa dokonya pii yanu pilipi?” latala kingi kapeme toka lao nyia.
Jisasame yanu pyao, “Nambame pii koo mende lato kandao doko, pii koo doko leeno lao embame naima langi. Nambame pii tolao lato kandao doko, aipuma embame namba pilipi?” lea.
Jisasa kendeme anjiaminoli pipita doko Anasame pitisa mupa Kayapasa doko kateasa pena lea.
Saimone Pita baa endo soo kateamopa dupame baa pisoo, “Emba apata baanya disaipele dupanya mende daape?” leami. Dopa leaminopa baame tanga lao, “Namba daana,” lea.
Pitame akali mendenya kale taka lanya nepeamo doko tata pitisa mupa dokonya kendemaneaka mendeme Pita kandao, “Nambame emba baapa ee dokonya tole katambinopa nakanjo kanjemape?” lea.
Pitame deaka, “Namba daana,” lea. Dopa lalu piamo dokopaka yaka pauli pii lalu pia.
Dupame Kayapasa yakinatala Jisasa nyoo laminao kapomane andake dokonya andaka yongama utu kolao peami. Dupame nyakama kaimala nyepala Napinya Kayamo Nee doko kapa pao nyoo nanatamana latala kapomane andake dokonya andaka kolandala nayami wandiami.
Dopa piaminopa Pailateme kamanda pyakalyetala dokaita kateamino dokonya pupala lamaiyoo, “Nyakamame tenge akinya akali dake kosimi latamipi?” lea.
Dokaitame yanu pyao baa lamaiyoo, “Akali dakeme mana koo naminingi pili kandao doko, baa emba katapisa laminao naipumualina,” leami.
Pailateme dokaita lamaiyoo, “Nyakamame baa nyepala nyakama tangenya mana singili pyoo kosimi laapa!” lea. Juta dupame baa lamaiyoo, “Naimame endakali mende pyao kumasalapape lapae nasingina,” leami.
Dopa piamino dokome wamba Jisasame baa dopa pyoo kumatona lao makande pyoo pii leamo doko angi jalanya pia.
Pailate baa dee baanya andaka kolandatala, Jisasa tengesa epena latala pisoo, “Emba Jutamanya Kiŋipi?” lea-pyaa.
Jisasame yanu pyao, “Emba tangeme masoo dopa leepe, pande mendeme nambanya lao emba langiminopa leepe?” lea-pyaa.
Pailateme yanu pyao, “Namba Juta jolo kanjemape? Emba tatapi pitisa mupapi dupame emba namba-kisa laminao ipamino. Embame aipa piipi?” lea-pyaa.
Jisasame yanu pyao, “Nambanya isingi doko isa yuu dakenya daa. Nambanya isingi doko isa yuu dakenya pili kandao doko, namba anjoo Juta dupa namaina lao nambanya kalai akali dupame namba nisoo yanda pipimili. Dopaka doko, nambanya isingi doko isa yuu dakenya daana,” lea-pyaa.
Pailateme baa pisoo, “Dopa tamo doko, emba kiŋipi?” lea-pyaa. Jisasame yanu pyao, “Embame lateleno. Kini, namba kiŋi. Tenge dokonya namba endangimi mandeamopa isa yuu dakenya epeo. Dee kiningi pii doko lamaiyanya epeo. Kiningi pii doko watao minilyamo endakali doko pitakame nambanya pii doko singimana,” lea-pyaa.
Pailateme baa pisoo, “Kiningi pii doko akipi?” lea-pyaa. Baame dopa latala deaka kamanda pyakalyetala Juta dupa lamaiyoo, “Nambame baa-kisa tenge mende sipumu nakandelyo.
Dopaka doko, nyakamanya mana singili pyoo Napinya Kayamo Gii dokonya nambame nyakamanya endakali anjetae mende mokokenge. Dopana, nambame nyakama Jutamanya Kiŋi doko mokakapili lao sekelyamipi?” lea.
Dokopa dupame puu lao, “Akali doko daana, Batapasa mokaka,” leami. Batapasa doko pake nao makongao paenge akali mende.
Dokopa Pailateme Jisas konjamepina leamopa piami-pyaa.
Yanda singi dupame kende nengenenge katapae mendapua langapu petala Jisasanya aiyombanya pee pyakamaiyami-pyaa. Dopa petala yonge pee wene pyapaele mende pyakamaiyami-pyaa.
Dopa petala dupame baanya enombasa katapala, “Emba Jutamanya Kiŋi emba auu pyoo katape!” latala kingi kapeme toka lao nyiami-pyaa.
Pailateme deaka kamanda pyakalyetala dokaita lamaiyoo, “Nambame baa nyakama katamisa kamanda laminao epelyo doko, baa-kisa tenge mende sipumu nakanjene lamo lao kanjepale lao laminao epelyona,” lea.
Kende nengenenge katapae mendapua langapu petala aiyombanya pee pyakamaiyamino doko pyoo dee yonge pee wene pyapaele mende pyakamaiyamino doko pyoo Jisasa kamanda epea. Dokopa Pailateme dokaita lamaiyoo, “Akali dake kanjepa!” lea.
Dokopa pitisa mupapi yanda singipi dupame Jisasa kandatala puu lao, “Baa pyao yuka! Baa pyao yuka!” leami. Dopa leaminopa Pailateme dokaita lamaiyoo, “Nyakama tangeme nyepala pyao yukalapa. Doko, nambame baa-kisa tenge mende sipumu nakandelyona,” lea.
Juta dupame baa kandao yanu pyao, “Naimanya mana setapae mende singina dokome akali dake kumasepenge jilyamo. Doko, baame baa Gotenya ikiningi jingina,” leami.
Pii dopa leamino doko, Pailateme sepala etete paka kaya.
Dopa petala baa baanya andaka dee kolandea. Kolandatala Jisasa pisoo, “Emba anja tangepe?” lea-pyaa. Dokopa Jisasame yanu pyao mende lamaiya naya-pyaa.
Dokopa Pailateme baa lamaiyoo, “Embame namba langya naelepe? Emba mokapenge pupu lapae doko namba-kisa soo dee emba pyao yukuopenge pupu lapae doko namba-kisa soaka pilyamo doko embame masala naelepe?” lea-pyaa.
Jisasame yanu pyao, “Ketae katenge dokome emba pupu lapae nandipyali kandao doko, embanya pupu lapae mendeme kapa pao namba ita minala nayapili. Dopana, namba emba dyomo akali dokonya koo doko etete waipa sowana,” lea-pyaa.
Pailateme pii doko sepala baa mokalanya kaitini kutia. Dopa piamoaka doko, Juta dupame puu lao, “Embame akali dake mokateno kandao doko, emba Kapomane Isingi Mupa dokonya mona setenge daa! Tangeme kiŋi kalyona lenge endakali doko pitaka Kapomane Isingi Mupa dokonya yandapipina,” leami.
Pailateme pii dutupa sepala Jisasa laminao kamanda pyakalyia. Pyakalyetala kosa lao petenge Kana Toko lengema dokonya petea. (Doko Iputu pii lao Gapata lengema.)
Napinya Kayamo Nee doko nalanya depa lapenge gii dokopa kotaka andawai pungupungu jia. Dokopa baame Juta dupa lamaiyoo, “Nyakamanya Kiŋi dake kanjepa,” lea.
Dopa leamopa dupame puu lao lao pituu, “Nyoo nepa! Nyoo nepa! Baa pyao yuka!” leami. Pailateme dokaita lamaiyoo, “Nambame nyakamanya kiŋi doko pyao yukuakawape?” lea. Dopa leamopa pitisa mupa dupame yanu pyao, “Naimanya kiŋi mende nakatengena, Kapomane Isingi Mupa doko ikina,” leami.
Dokopa Jisasa pyao yukuina lao Pailateme dokaitanya kingilyaka maitiamopa dupame Jisasa nyoo peami.
Baa tangeme baanya ita poko doko soo yuu kenge Matenakulimanda lenge dokonya pea. (Iputu pii lao kenge doko Golokota lengema.)
Yuu dokonya baa pyao yukuiyami. Dee akali mendalapo baa-pipa awapa yukuiyamiaka. Jisasa kainanya yukuotala mendalapo dolapo lemba dolaponya yukuiyami.
Pailateme pii mende pepa pyanya ita poko dokonya ketae katea. Pepa pyao kateamo doko dapa latae katea: JISASA DOKO NASATETE TANGE. BAA JUTA DUPANYA KINI DOKO.
Jisasa pyao yukuiyamino yuu doko taono Jetusaleme tengesa dokonyana, Juta longome pepa pyatae kateamo doko itaki pyao kandeami. Baame pepa doko Iputu pii lawapi, Loma pii lawapi, Gitiki pii lawapi pyanya katea.
Dopa latae kateamopa, Juta dupanya pitisa mupa dupame Pailate kandao, “Embame, ‘Baa Juta dupanya kiŋina,’ lao pepa pyala naenya, ‘Akali dakeme, “Namba Juta dupanya Kiŋina,” leana,’ lao pepa pyaa,” leami-pyaa.
Dokopa Pailateme yanu pyao, “Pepa nambame pyalo doko pyapalona,” lea-pyaa.
Yanda singi amii dupame Jisasa pyao yukuotala dokopa baanya yonge pee akipi dupa nyepala mokosoo malu kitomende palyiami. Dopa petala yanda singi amii dupa malu mendai mendai lao nyiami. Dee baanya yonge pee isa pingi doko apata nyiamiaka. Baanya yonge pee isa pingi doko mendasa kii napingi mee wasoyoko latae.
Dokopa yanda singi amii dupame nyakamalapo lao pituu, “Naimame kanguala naenya, api-kisa palelyape lao kandamana kana yakane pyasingidupa pyasema,” leami. Yanda singi dupame dopa piamino doko pii pepa pyapae singi dokonya, “Nambanya yonge pee akipi dupa dokaitame mokosoo nyiami. Nambanya yonge pee doko api-kisa palelyape lao kanjanya kana yakane pyasingi dupa pyasiamina,” lapae singi doko angi jia.
Jisasa yukuotae kateamo dosa baanya endangi dokopi, endanginya kakingi dokopi, enda Matia lenge Kolopasa etanenge dokopi, dee enda Makatala tange Matia dokopi dutupa kateami.
Jisasame baanya endangi dokopa dee baanya disaipele auu kaenge dokopa tengesa kateambino kandatala endangi doko lamaiyoo, “Enda, dolo embanya ikiningi dokona,” lea.
Dopa latala disaipele doko lamaiyoo, “Dolo embanya endangi dokona,” lea. Dokopaka disaipele dokome enda doko laminao baanya andaka pea.
Dutupa etapeamopa Jisasame dutupa pitaka etapelyamo lao kandatala pii pepa pyapae singi doko angi jina lao baame, “Namba endaki nanu pyumu,” lea.
Dosa penge mendenya waene kaa pipae tumbatae sia dokonya dupame koma jepaemendeme poyanyetala waeneme tumbatae doko itakali mendenya tuku petala Jisasa nena lao makapusiami.
Dopa piaminopa Jisasame waene kaa pipae doko napala, “Etalamo,” lea. Dopa latala baanya mange doko tukyenatala baanya imambu doko pena kaya.
Taita dopa pyoo Sambasa gii doko etete andake mende. Gii dokonya akali dutupa mee yukuotae nakatataminopa latala indupa opale depa lenge gii dokonya Juta dupame akali dutupanya moko dupa pyao lakapala kondao nyina lao Pailate lamaiyami.
Dokopa yanda singi amii dupame ipupala Jisasa-pipa awapa pyao yukuiyamino akali dolaponya wambao dokonya moko dolapo pyao lakapala mende dokonya pyao lakeami.
Dopa petala Jisasa yukuotae kateasa ipupala kandeaminopa baa wamba kumatala siasa baanya moko dolapo pyao lakala nayami.
Dopaka doko, yanda singi mendeme baanya patali dokonya yandateme kapua katao nyia. Dokopa awapa taiyoko ipangepa epea.
Dopa piamopa kandeamo akali dokome piamo dokonya lao pii lea. Baanya pii leamo doko kiningi. Dee baa tangeme baame pii leamo doko kiningina lao masilyamona nyakamame apata pii doko masoo minapenge.
Dopa piamo dupame pii pepa pyapae singi dokonya, “Dupame baanya kuli mendaipi mende lakala nayatamina,” lapae singi doko angi jina lao pia.
Pii pepa pyapae singi dokonya dee pii mende, “Baa kapua katao nyiamino doko endakali dupame kandatamina,” lapae singi.
Dutupa peteamo dokopa akali Josepe lenge Atimatia tange dokome Jisasa nyoo malu pitoo lao Pailate-kisa tee lea-pyaa. Josepe doko Jisasanya disaipele mendeaka doko, baame Juta dupa paka kayapala baanya masoo miningi doko yalo pia-pyaa. Pailateme kapana nyina lateamopa Josepeme pao Jisasa nyia.
Dee akali Nikotimasa lenge mende wamba Jisasa peteasa kuka epeamo doko apata epa. Baame ita tunduma epe pingi molo ipangepi alusa ipangepi pyasilya pyasena petae mende soo epea. Dokonya kenda pipae dokokingi ita tepoma-kisa wakao tepoma.
Dolapome Jisasa nyepala Juta dupame endakali malu pyaanya pingimali pyaoo opale tunduma pingi dupa palyeta pyoo lapalapame Jisasa yaki piambi.
Jisasa pyao yukuiyamino tengesa dosa ee mende sia. Ee dokonya endakali malu pipenge yuli tumbyepae enenge mende sia. Dokonya endakali mende malu petala nayami.
Yuu gii dokonya Juta dupanya Sambasa gii doko kandatama lao depa lengema dokonyana kananda tumbyepae tengesa siamo dokonya Jisasa malu piambi.
Sandeenya yongama yuu yongao tayala nayamopa utu kolao Matia Makatala tange doko Jisasa malu piamino dokonya pea-pyaa. Pupala malu kambu dokonya kaname piti piamino doko nyoo kapya latae siamo kandea-pyaa.
Dopa petala alo pyao pao Saimone Pitapa dee disaipele mende Jisasame auu kaenge dokopa dolapo lamaiyoo, “Kamongo doko malunya lopao nyalamini lamo doko nyoo anja setalamipi naimame masala naelyamanona,” lea.
Dokopa Pitapa disaipele mende dokopa sakatao malunya peambi.
Dolapo tole alo piambino doko, disaipele dolome Pita nyoo maita pyatala baa wambakao pao malunya pyakamea.
Baame pongatala malunya kandeamopa lapalapa dupa kakopae mee sia. Dopaka doko, baa angi kolandala naya.
Saimone Pitame maitakao watao ipupala baa malunya kolandatala kandeamopa lapalapa dupa kakopae mee sia.
Dee lapalapa yakane mendeme Jisasanya aiyombanya yaki piamino doko siamo kandeaka. Lapalapa doko yangi dupa-pipa pyasoo nasinya lakapae waka sia.
Dokopa disaipele mende malunya wambao peamo dokome apata malunya kolandao kandatala kini lamo lao masoo minia.
Jisasa baa kumapala dee sakatapengena lao pii pepa pyapae singi doko dolapome masetala nayambi.
Dopa petala disaipele dolapo nyilyambonya andaka pilyiambi.
Dopaka doko, enda Maita dokome malu dosa kamanda katao ee lao katea-pyaa. Ee lao katao malunya pongatala elyo pia-pyaa.
Elyo pyao kandeamopa enjele lapoma yonge pee kyoo lapae pingi mendalapo peteambino kandea-pyaa. Mende doko Jisasanya aiyomba seteamino dokaita peteamopa mende doko moko seteamino dokaita petea-pyaa.
Enjele dolapome enda doko lamaiyoo, “Enda, aipuma emba ee leepe?” leambi-pyaa. Enda dokome dolapo lamaiyoo, “Nambanya Kamongo doko nyalamini lamo doko nyoo anja setalamipi namba masala naelyona,” lea-pyaa.
Baame pii dutupa latala kandapilyetala Jisasa kateamo kandea-pyaa. Baame doko Jisasa lamo lao nakandea-pyaa.
Jisasame enda doko lamaiyoo, “Enda, aipuma emba ee leepe? Emba api kutilipi?” lea-pyaa. Baame doko ee isingi akali doko lamo lao masetala baa lamaiyoo, “Akali Andake, embame baa nyoo pateno kandao doko, nambame nyoo patoo dosa setapu lao langi,” lea-pyaa.
Jisasame enda doko kandao, “Matia!” lea-pyaa. Dokopa enda dokome kandapilyetala Iputu pii lao, “Laponai!” lea-pyaa. (Pii Laponai doko kapilyoo, Mana Lenge Akali lapenge.)
Jisasame enda doko lamaiyoo, “Embame namba minatae nasa. Doko, namba Takange katapyasa ketae patala naelyo. Dopaka doko, embame pupala nambanya kaiminingi dupa lamaiyakao, namba nyakamapi nambapinya Takange doko katapyasa ketae pelyona, dee namba nyakamapi nambapinya Gote doko katapyasa ketae pelyona, lelyamo lamaiyakape,” lea-pyaa.
Matia Makatala tange dokome pupala disaipele dupa lamaiyoo, “Nambame Kamongo doko kanjona,” lea. Jisasame baa pii lamaiyamo dupa dokaita lamaiya.
Sandee dokonya alemandi disaipele dupame Juta dupa paka kayapala nyakama peteamino anda doko kaitini pai lanyetala peteami. Dopa piaminopa Jisasa dokaitanya kainanya ipao katapala lao pituu, “Nyakama mona yaepalapa,” lea.
Baame dopa latala dee baanya kingipi patalipi dupa kanjepa lao laitaka pia. Dopa piamopa disaipele dupame Kamongo doko kandatala eteke piami.
Dokopa Jisasame dokaita deaka lamaiyoo, “Nyakama mona yaepalapa. Takangeme namba puu leamo dokaita doko nambame nyakama pupa lelyona,” lea.
Dopa latala baame dokaita-kisa poo lanya pisetala lao pituu, “Nyakama Oli Sipitisa doko nyalapa.
Nyakamame endakali dupanya koo dupa kunanya nepakamaitamino kandao doko, dupanya koo dupa kunata. Nyakamame endakali dupanya koo dupa pyakilyina kayatamino kandao doko, pyakilyetana,” lea.
Jisasa epeamo dokopa akali kingi ita-kisa dee lapoma dutupanya mende Tomasa lenge Pakao Mandenge lengema Tomasa doko dupa-pipa awapa napeteami.
Tenge dokonya disaipele yangi dupame baa lamaiyoo, “Naima Kamongo doko kanjemanona,” leami. Dopaka doko, baame dokaita lamaiyoo, “Nambame baanya kinginya ŋili pyatae kombe dolapo nakandao, dee baanya ŋili pyatae kombe dupanya nambanya kingi kondenge pyandala nayao, dee baanya patali kombe dokonya kingi konde pyandala nayato kandao doko, nambame masoo minala nayalapona,” lea.
Sandee gii ongo etapeamopa Sandee gii mende ongonya baanya disaipele dupame kaitini dupa deaka pai lanyetala andokote peteami. Gii dokopa Tomasa awapa peteami. Dopa piaminopa Jisasa ipao dupanya kainanya katapala, “Nyakama mona yaepalapa,” lea.
Dopa latala baame Tomasa lamaiyoo, “Embanya kingi kondenge doko ae peyatala nambanya kingi dolapo kanda. Dee embanya kingi doko ae peyatala nambanya patali dokonya pyanda. Dopa petala embame kiningi daana lao masala naenya kiningina lao masoo minape,” lea.
Tomasame yanu pyao, “Nambanya Kamongo dokona, nambanya Gote dokona,” lea.
Jisasame baa lamaiyoo, “Embame masoo minilino tenge doko namba kandatala masoo minilino. Namba kanja nayao masoo minao kalyamino dupa mona yaepasetae kalyaminona,” lea.
Jisasame kongali waka longo disaipele dupanya enombasa piamo dupa buku dakenya pepa pyapae nasilyamo.
Pii pepa pyapae silyamo datupame Jisasa doko Kataisana, Gote Ikiningi dokona lao masoo minalapale lao pyapae silyamo. Nyakamame masoo minatamino dokome baa lao masetala lete etete katataminopa lao pyapae silyamo.
Dutupa etapeamopa maitakao Jisasa baa disaipele dupame kandena lao endaki Taipitiasa pete singi dosa deaka panea. Baa dapa pyoo panea: Saimone Pitapi, Tomasa lenge Pakao Mandenge lengema dokopi, Galili yuu dokonya yuu taono Kena tange Natanielepi, Sepete ikiningi dolapopi, dee baanya disaipele dupanya mendalapopi dutupa tole kateami.
<range>
Saimone Pitame disaipele yangi dokaita lamaiyoo, “Namba wapaka nyala pelyona,” lea. Dopa leamopa disaipele yangi dokaitame baa lamaiyoo, “Naima apata emba-pipa muaa,” leami. Dopa latala dupame pao sipi dokonya pyakalyetala peami. Dopa piaminoaka doko, kuka gii dokonya dupame wapaka mende nyala nayami.
Yuu yongeamopa Jisasa baa endaki pete lemba dokonya katea. Dopaka doko, disaipele dupame doko Jisasa kalyamo lao masala nayami.
Dokopa baame dokaita lamaiyoo, “Wane paluma, nyakamanya wapaka mendatupa silyape?” lea. Dokaitame yanu pyao, “Daana,” leami.
Baame dokaita lamaiyoo, “Nyakamame wapaka nyingi mandi doko sipi dokonya kingi tolae-kaita pyandataminopa wapaka nyalaminona pyandalapa,” lea. Leamo dosa pyandateaminopa wapaka longo paleamo dokome mandi doko pyalya lao nyepenge nanjia.
Jisasame auu kaenge disaipele dokome Pita lamaiyoo, “Doko Kamongo lamona,” lea. “Doko Kamongo lamona,” leamo pii doko Pitame sepala baanya yonge pee lyokanya setapala kateamo dokonya dee yonge pee nyoo peta matapu peta petala baa endaki pete dokonya mangau lea.
Disaipele yangi dupa sipi dokonya pituu wapaka paleta mandi doko pyalya lao nyoo soo peami. Dupa endaki pete dokonya netesa joo kateami. Yandate paa lapomasapi mende pyale lapenge joo kateami.
Dokaita netesa pyakayatala kandeaminopa itate mende teamo dokonya wapaka mende yangatae kateamopa betesa mende sia.
Dokopa Jisasame dokaita lamaiyoo, “Wapaka epapu nyalamino dokonya mendapua nyoo ipupa,” lea.
Saimone Pitame sipi dokonya pyakalyetala wapaka paleta mandi doko pyalya lao nyoo soo netesa epea. Mandi dokonya wapaka andake andate mendai-kisa dee kingi ita yuungi palipala wakao tepoma palea. Wapaka dokaita longo paleamoaka doko, mandi doko lapyala naya.
Dokopa Jisasame dokaita lamaiyoo, “Nee nala ipupa,” lea. Dopa leamopa disaipele dupame paka kayapala dupanya mendaipi mendeme emba apipi lao pisala nayami. Doko dupame Kamongo doko lamo lao kandeami.
Jisasame ipupala betesa doko nyoo dokaita maiya. Baame wapaka doko dopaka pyoo dokaita maiya.
Jisasa baa malunya sakatatala indupa paa tepo pyoo baanya disaipele dupa-kisa panea.
Nee napao pituu Jisasame Saimone Pita lamaiyoo, “Jone ikiningi Saimone, embame dakaita ita minao namba auu kaelepe?” lea. Pitame baa lamaiyoo, “Kamongo, kini nambame emba auu kayapupa embame kandeleno doko,” lea. Dokopa Jisasame baa lamaiyoo, “Embame nambanya sipisipi yakane dupa nee maiyakape,” lea.
Paa lapo pyoo Pita pisoo, “Jone ikiningi Saimone, embame namba auu kaelepe?” lea. Baame yanu pyao, “Kamongo, kini nambame emba auu kayapupa embame kandeleno doko,” lea. Jisasame baa lamaiyoo, “Embame nambanya sipisipi dupa setao katakape,” lea.
Paa tepo pyoo Pita pisoo, “Jone ikiningi Saimone, embame namba auu kaelepe?” lea. “Embame namba auu kaelepe?” lao paa tepo pyoo pisiamosa Pitame mona kenda kayapala yanu pyao, “Kamongo, embame dupa pitaka kandenge dokome nambame emba auu kayapupa kandeleno doko,” lea. Jisasame baa lamaiyoo, “Embame nambanya sipisipi dupa nee maiyakape.
Nambame emba etete kiningi langilyona, wamba emba akali sakasa matapu akipi tange nyoo pyoo patoo lao masino kaita ongonya pee. Dopa pinoaka doko, tenda lyanga jeteno gii dokopa embanya kingi dolapo minalyetatenopa mendeme embanya matapu nyoo petakala napatoo lao masete kaita mendenya laminao patana,” lea.
Baame pii dopa leamo doko, Pita kumatamo dokome Gote lalyetana lao makande pyoo lea. Baame pii dutupa latala Pita lamaiyoo, “Embame namba watao ipu,” lea.
Pitame kandapilyetala kandeamo dokopa disaipele mende Jisasame auu kaenge dokome nyilyambo watao epea. Wamba nee nao paleaminopa kandapilyetala Jisasa pisoo, “Kamongo, apimi emba enge nyalanya pilyape?” leamo dokome watao epea.
Pitame baa kandatala Jisasa lamaiyoo, “Kamongo, akali dake aipa pitape?” lea.
Jisasame baa lamaiyoo, “Baa lenge tao katawaka namba ipato gii doko kandao nyeta lao sakatopi doko embanya kalaipi? Embame namba watao ipu,” lea.
Dopa leanya disaipele doko kumala nayata lamona lao pii doko kaiminingi dupanya kaina dokonya lao tayami. Dopaka doko, disaipele doko kumala nayatana lao Jisasame laa naya. “Baa lenge tao katawaka namba ipato gii doko kandao nyeta lao sakatopi doko embanya kalaipi?” lao lea.
Disaipele dokome pii dutupa lao panatala dee pepa pilyamo. Baame pii lao paneamo doko kiningina lao naimame masilyamano.
Dee Jisasame waka mendapua apata longo pia. Naimame dokaita mendai mendai lao pitaka pepa pyapae setamo kandao doko, yuu dake pitakanya buku dupa setalanya kokata lao masilyo.
Kaimia Tiopilasa, nambame pepa wambao pio dokonya Jisasame tee pyao kalai pyoo mana lamaiyoo kateamo ongo pitakanya lao lao pao Goteme baa kaiti-kisa lanyiamo dokonya lao tuu leo. Jisasame baanya aposele yapao nyiamo dutupame kalai pina lao Oli Sipitisa doko-kisa pii lamaitiamopa Goteme baa kaiti-kisa lanyia-pyaa.
<range>
Baa tanda nao kumapala dee maitakao baanya aposele dupa kateamino dokonya ipupala, kiningi lete kalyona lao paa longo lao laitaka pyokondape pia-pyaa. Kote kingi ita kitomende dutupanya aposele dupame baa kandata piaminopa Goteme endakali isingi dokonya lao baame mana lamaita pia-pyaa.
Baa dupa-pipa katawaka pituu dupa lamaiyoo, “Nyakamame Jetusaleme yakinala nayalapape. Takangeme mende ditu leana lao wamba nambame langio doko nyakamame malisoo kalyepape.
Joneme endakimi endakali dupanya kaimbu pyakamaiya. Dopaka doko, gii kuki patatamopa Takange dokome Oli Sipitisa dokome nyakamanya kaimbu pyakatana,” lea-pyaa.
Dokopa dokaitame ipao limbatala baa pisoo, “Kamongo, embame indupa Isataele dupame kapomane joo yuu dake dee tange isoo katena latepe?” leami-pyaa.
Baame dokaita lamaiyoo, “Yuu giipi koto giipi Takange baa tangeme isoo seteamo dupa nyakamame kandao lapenge daa.
Dopaka doko, Oli Sipitisa doko nyakama-kisa ipatamopa nyakamame pupu lapae nyepala Jetusaleme yuu dokonyapi, Jutia yuu pitaka dupanyapi, Samatia yuu dokonyapi, dee yuu dupa pitakanya nambanya lao pii lamaiyoo kapa pitamina,” lea-pyaa.
Dopa lateamopa dokaitame baa kandatae kateaminopa Goteme baa ketae lanyia-pyaa. Ketae lanyiamopa kopa mendeme baa nyoo sanga pia-pyaa. Dopa piamopa dokaitame baa dee nakandeami-pyaa.
Dokaitame baa kaitinya peamo doko kandalyetae kateaminopa akali yonge pee kyoo lapae pingi mendalapo ipao dupa-pipa kalyu piambi-pyaa.
Dolapome dokaita lamaiyoo, “Galili tange akali nyakama, aipuma kaitinya kandalyoo kalyamipi? Jisasa nyakama-pipa kataminopa epapu Goteme kaiti-kisa lanyalamo kanjimino, Jisasa mendai dokoaka pamoli pyoo dee ipatana,” leambi-pyaa.
Dokopa dokaita Olipimanda katao Jetusaleme pilyiami-pyaa. Olipimanda doko Jetusaleme tengesaIsataele dupame Sambasa giinya kaitini tengesa paengema opale.
Jetusaleme pyakamatala anda namba pyoo petae palo kisa mendenya paleamino ongonya kolalyiami-pyaa. Pitapi, Jonepi, Jemesapi, Endutupi, Pilipapi, Tomasapi, Batolomyupi, Matyupi, Aopiasa ikiningi Jemesa dokopi, SaimoneSelote dokopi, Jemesa ikiningi Jutasapi dutupa dokonya kateami-pyaa.
Dokaita pitakapi, enda mendapuapi, Jisasa endangi Matiapi, baanya kaiminingi dupa-pipa koteaka lao mona mendai paliuu awapa loma soo kateami-pyaa.
Gii mendepa masoo miningi kaiminingi andate mendai-kisa dee kingi ita lapoma jowapi mende kambu pyao kateaminopa Pitame dupanya kaina dokonya toya katapala dapa lea-pyaa:
“Kaimia paluma, wamba Oli Sipitisa dokome akali Dapitinya kambunya lungu piamo doko pepa pyapae silyamo. Sipitisa dokome Jisasa anjala epeamino akali dupa kaitini laitaka piamo akali Jutasa kandao lea-pyaa. Pepa pyapae doko kiningi jepengena, indupa kiningi jetelyamo.
Jutasa doko wamba naimanya mende naima-pipa awapa kalai lautao piamana,” lea-pyaa.
Akali dokome koo kalai piamo dokonya muni nyiamo dokome yuu mende sambea-pyaa. Sambapala baa aiyombame pyakatala kainanya tungutala baanya ingi dupa pitaka kolao epea-pyaa.
Jetusaleme kateamino endakali dupa pitakame dopa piamo doko sepala nyakamanya pii lengeli pyoo yuu doko kenge Akeletama leami. Tenge doko Taiyokopausa lenge.
Pitame lao pituu, “Gotenya pii lapae doko Losuu Wee dupanya dapa lapae silyamo: ‘Baanya ee anda yuupi dupa mee sina. Akali mende dokonya nao nakatenana,’ lapae silyamo. Dee pii mende silyamoaka: ‘Baanya kalai isoo pingi doko akali waka mendeme nyinana,’ lapae silyamo.
“Dopa lapae silyamo dokonya akali mendeme Jisasa malunya sakateana lao naima aposele dupa-pipa tole pyao pii doko panao lao katapenge jilyamo. Kamongo Jisasa naima-pipa awapa payamanoli pyoo payamano akali dupanya mende katapenge jilyamo. Joneme Jisasanya kaimbu pyakamaiyamo gii ongopa kandasoo, Jisasa naima-pipa kateamanopa Goteme baa ketae lanyiamo ongonya e tete tuu lao naima-pipa awapa payamano akali dupanya mende katena lamana,” Pitame dopa lea-pyaa.
<range>
Dopa lateamopa dokaitame akali mende nyemana lao lapoma makande miniami-pyaa. Akali mende Josepe Basapasa lenge-pyaa. Baanya kenge mende Jasatasa lenge-pyaa. Akali mende doko kenge Matayasa lenge-pyaa.
Dokaitame akali olapo makande minatala mendai mende katena lamana lao loma soo pituu, “Kamongo, embame endakali pitakanya mona kandenge. Jutasa baame aposele kalai doko yakinatala baa tangenya yuu pupenge dokonya patea. Embame akali alaponya mende Jutasanya panda nyoo aposele kalai doko nyoo pina lao yapao nyepate doko embame naima-kisa panasepe,” dopa lao loma siami-pyaa.
<range>
Loma sepala dokaitame kana yakane dupa pyasoo makande piaminopa aposele kalai doko Matayasa-kisa epea-pyaa. Epeamopa baa aposele kingi ita mende-kisa dee mendai dupanya konda pia-pyaa.
Pendekosagii doko epeamo dokopa masoo miningi endakali dupa pitaka anda mendenya limbao peteami-pyaa.
Peteaminopa poo andake pupu lapae mendeme uu lengeli pyoo lee mendai uu mende kaiti-kisa katao lea-pyaa. Uu lao ipupala anda peteamino doko tumbia-pyaa.
Ipao tumbiamopa ita yuli jepae mendapua ipao langa pyao tayatala masoo miningi endakali dupa-kisa wakale wakale lao siamo doko dupame kandeami-pyaa.
Oli Sipitisa doko dupa pitaka-kisa tumbia-pyaa. Dokopa dutupame Sipitisa dokome pii lena lao maiyali pyoo pii tata waka waka dupa lao sakateami-pyaa.
Juta endakali Gote tama pyoo yuu dupa pitakanya katenge dupame nyakamanya yuu dupa yakinatala Jetusaleme ipao kateami-pyaa.
Uu leamo doko sepala endakali longo dupame ipao kambu piami-pyaa. Kambu pyateaminopa masoo miningi endakali dupame akali kateamino dupanya pii wakale lengeli pyoo leaminosa sepala mona andeami-pyaa.
Endakali kateamino dutupame walu lao mona andapala lao pituu, “Pii lelyamino endakali dupa pitaka Galili tange taa aipape?
Naimanya pii wakale wakale lengeli pyoo silyamano dupa aipa petala silyama kanjemape?
Naima Patia tangepi, Mitia tangepi, Ilama tangepi, Mesopotemia tangepi, Jutia tangepi, Kapatosia tangepi, Pondasa tangepi, Esia tangepi dupa kalyamano.
Dee mendatupa Pitisia tangepi, Pambilia tangepi, Isipe tangepi, Lipia tange Saitini makisa dosa tangepi dupa kalyamanoaka.
Naima Jutapi Juta joo katenge dupapi dupa pitaka kalyamano. Loma tange dakenya ipao tisa nao katenge dupapi, Kitita tangepi, Atepia tangepi dupa kalyamanoaka. Endakali atupame naima pitakanya pii wakale wakale lelyamanoli pyoo Goteme kalai andake piamo dupanya lapiminopa naimame silyamano,” leami-pyaa.
Dopa latala mona andao dupa pitakame mende lamai lamai pyoo, “Ongo aipa pilyape?” leami-pyaa.
Dopa leaminopa akali yangimi aiyomba wangatoto petala lamba lao lao pituu, “Endakali atupame waene longo lao nalamini lamona,” leami-pyaa.
Dopa leaminopa akali kingi ita mende-kisa dee mendai dupa-pipa awapa katao Pitame toya katapala puu lao endakali dupa lamaiyoo, “Nyakama Jutia tangepi Jetusaleme dakenya kalyamino dupapi nyakama pitakame pilyamo dake moname auu pyoo masetala nambame pii langilyo doko salapape.
Nyakamame naima waene napala kyekelyaminona lao masilyaminoaka doko, naima nanalamano. Indupa yongama daape.
Pilyamo dake wamba potopesa Joelenya kambu dokonya Goteme pii leamo dokoaka pilyamo. ‘Goteme lao pituu, “Yuu etalanya pitamo gii dokopa nambame nambanya Sipitisa doko endakali dupa pitaka-kisa kai lato. Gii dokopa nyakamanya ikiningipi wanengepi dupame potopesa joo pii lao panatami. Nyakamanya wane patange dupame lee manimanimi kandena lawapi nyakamanya akali wambake dupame kombea pina lawapi nambame maito.
<range>
Yuu gii dokonya nambame nambanya kendemane enda akalipi dupa-kisa nambanya Sipitisa doko kai latona dupame potopesa joo pii lao panatami.
Nambame ketae kaitinya kongali paka pipae dupa pyoo isa yuunya kalai yale dupa pyoo pito. Taiyoko dokopi, itatepi, kena andake dokopi ipata.
Niki doko iminjetala kana doko taiyoko pyoo alutamopa, Kamongonya gii andake doko panao ipata.
Kamongo doko lao kee latamino endakali dupa pitaka baame pyoo nyetana,” ’ dopa lao Joeleme pepa pyanya setea-pyaa.
“Nyakama Isataele dupame pii dake salapape. Goteme Nasatete tange Jisasa doko yapao nyepala nyakamame kandalapale lao panasetea. Baame Jisasanya kingi ongome nyakamanya kaina dokonya kalai pupu lapaepi, kongalipi, kalai paka pipaepi dupa piamo nyakamame kandateami.
Wambao Goteme masokondape pyoo masetala dopa pituna lao pii lao wasepala nyakamanya kingilyaka baa dia. Diamo doko nyakamame mana setapae nepenge akali dupame baa pyao yukuina lao maitala kumasiami.
Dopa piaminopa Jisasa kumiamoaka doko, Goteme tanda nao kumingi doko nepatala baa sakatasia-pyaa. Kumingi dokome baa etete minapenge nanjia-pyaa.
Dokonyaka Dapitimi baa kandao dapa lea-pyaa: ‘Kamongo doko koteaka lao nambanya enomba dokonya katenge doko nambame kandeo. Baa nambanya kingi tolae dokonya kalyamona, opale mendeme namba lombasala nayata.
Tenge ongonya namba mona yaepatala eteke kayao pii leo. Dopana, namba kumingi dokome lete katenge epe ipata doko masoo malisilyamo.
Embame nambanya imambu doko malu dokonya palena lao kayala nayate. Namba embanya akali epe etete doko tamuatale lao embame kayala nayate.
Embame namba eteteaka lete katato kaita doko laitaka petee. Emba nambapa awapa katao nambanya mona doko etete yaepasakatena,’ Dapitimi dopa lea-pyaa.
“Kaimia paluma, naimanya yumbange Dapiti dokonya lao nambame pii yapae napyoo nyakama langilyo. Baa kumiamopa malu piami-pyaa. Baanya malu piamino panda doko kandao kalyamano.
Baa potopesa dokomena, Goteme baa kandao kiningi etete embanya mandipaenya mandipae mende embanya kiŋi toko dokonya petena latona leamo pii doko masia-pyaa.
Goteme pitamo dupa Dapitimi wambao kandatala baame Kataisa sakatatamo dokonya dapa lea-pyaa: ‘Baa Goteme malu dokonya satale lao yakinala nayatamopa baa tamuala nayatana,’ lea-pyaa.
Goteme Jisasa dokoaka sakatasiamopa naima kandeamano dupa pitakame endakali dupa-kisa lao panao kalyamano.
Goteme baa kaiti-kisa lanyiamopa Gotenya kingi tolae dokonya kalyamo. Wamba Takangeme maitona leamoli pyoo Oli Sipitisa doko Takange-kisa nyepelyamo. Dopa petala indupa nyakamame soo kandelyamino dupa Goteme pilyamo.
Dapiti baa kaiti-kisa paa nayawaka pituu pii dake lea-pyaa:
‘Kamongo Gote dokome nambanya Kamongo doko lamaiyoo, “Emba nambanya kingi tolae-kaita katape. Katatenopa nambame embanya yandapipili dupa embanya moko pundipundi ongonya katena latona,” lea-pyaa.’
Nyakama Isataele endakali dupa pitakame etete masokondape pyoo masalapape. Nyakamame pyao yukuiyamino akali Jisasa doko Goteme Kamongo Kataisa katena lateana,” Pitame lea-pyaa.
Pitame pii leamo dokome endakali dupanya mona dokonya yandateme pili piamosa dupame Pitapi aposele dupapi dutupa pisoo pituu, “Kaimia paluma, naima aipa pimape?” leami-pyaa.
Dopa leaminopa Pitame dutupanya pii yanu pyakamaiyoo, “Nyakama mona kapilyetala nyakama mendai mendai lawanya Goteme koo dupa kunanya nepekena lao Jisasa Kataisanya kenge doko lao kaimbu nyalapape. Dokopa Goteme Oli Sipitisa doko nyakama mee ditona leamo doko dita.
Goteme ditona lao pii lanya seteamo doko nyakamanyapi, nyakamanya wane dupapi, yuu etete tependa tange dupa pitakapinya lao lanya setea-pyaa. Naimanya Kamongo Gote dokome epena latae endakali dupanya pii lanya setakamaiyana,” Pitame dopa lea-pyaa.
Dopa latala baame pii waipa soo longo leamo dupame endakalinya mona sakatasoo masina lao dapa lamaiya-pyaa: “Nyakama uanga pyoo paenge endakali dupa-pipa koyala nayalapale, Goteme nyakama pyoo nyina lao kalyepapena,” Pitame lea-pyaa.
Gii dokopa Pitame pii leamo doko auu kayao siamino endakali dupanya kaimbu pyakamaiyami-pyaa. Kaimbu pyatakamaitala kambuanya nyoo konda piamino endakali dupa taosene tepoma jia-pyaa.
Dupame aposele dupanya pii sepala mende nisa nisa pyoo katao, betesa konjooawapa nao, loma soo kyoto joo kateami-pyaa.
Aposele dupa-kisa Goteme kongalipi kalai paka pipaepi longo dupa piamosa kandatala endakali pitakame paka kayao kateami-pyaa.
Dopa piaminopa Gote lao masoo minao kateamino endakali dupa pitaka awapa katao nyakama tangenya opale apalepi siamo dupa pitaka nyakama pitakanya joo seteami-pyaa.
Dopa pyoo katao, nyakamame nyakamanya yuupi opale apalepi dupame muni nyepala mende daa joo kateamino dupa mokosoo maiyoo kateami-pyaa.
Dutupame mona mendai paliuu losuu anda andake dokonya kyoto joo pao kateami-pyaa. Dee tangenya andaka dupanya katao betesa konjoo, nee mokosoo, mende yalo napyoo, mona yaepawaka kateami-pyaa.
Dupame Gote lao tama pyoo kateaminopa endakali dupa pitakame dokaita kandao auu kayao kateami-pyaa. Kamongome endakali mendatupa pyoo nyepa piamoli pyoo koteaka lao kambuanya konda peta pia-pyaa.
Yuu mende Pita Jonepa dolapome alemandi kiloko tepoma lelyamopa loma singi gii ongopa losuu anda andake dokonya peambi-pyaa.
Dokopa akali mende dokonya petamo kandeambi-pyaa. Akali doko endangimi mandeamo gii dokopa moko koo mandea-pyaa. Akali mendatupame koteaka lao akali moko koo doko soo ipao losuu anda andake kame kambu Auu Pipae lenge dokonya yakinengema-pyaa. Baame akali loma sala ipatamino dupa-kisa opale apalepi tee lena lao pisingima-pyaa.
Dopa piaminopa akali dokome Pita Jonepa kame dokonya kolandalanya piambino kandatala, “Nyakambame namba mende dyepa,” lao tee lea-pyaa.
Dolapome akali doko kandokondape petala Pitame, “Embame nalimba kanda,” lea-pyaa.
Akali dokome dolapome baa mende dyaambinona lao masetala kandokondape pyoo kandea-pyaa.
Dopa piamopa Pitame baa lamaiyoo, “Muni toeapi kinapi dupanya mende namba-kisa nasilyamoaka doko, mende silyamo doko nambame emba dilyona, Jisasa Kataisa Nasatete tange dokonya kenge doko lao emba sakatatala moko katao kaita puu lelyona,” lea-pyaa.
Pitame dopa latala akali dokonya kingi tolae-kaita minatala baa minalyiamopa etete pupae lao baanya moko lenge dupa kyoto jakamaiya-pyaa.
Dopa piamopa baa yapa lao sakatao toya katapala kaita paya-pyaa. Akali dokome losuu anda andake dokonya dolapo-pipa awapa pao pituu, baame Gote lao tama pima-pima pyoo liyoo pea-pyaa.
Akali dokome Gote lao tama pyoo peamopa endakali pitakame kandeami-pyaa.
Baa kaita payamo doko kandatala endakali dokaitame akali dake losuu anda andake kame kambu Auu Pipae lenge dokonya pitipala oapi tee lao petengena lao masiami-pyaa. Baa auu pisetae epeamo doko kandatala dupame walu lao mona andeami-pyaa.
Akali dokome losuu anda andake kame Solomone lenge dokaita Pita Jonepa minatae kateamopa endakali dupa pitakame etete mona andapala dokonya alo pyao ipao kambu piami-pyaa.
Dopa piamino doko kandatala Pitame dokaita lamaiyoo, “Nyakama Isataele dupame aipuma dake kandatala mona andelyamipi? Nyakama aipuma nalimba kandatae silyamipi? Nalimba tangenya pupu lapaepa mana epe miningipa dolapome akali dake auu pisetala kaita paena lelyambinona lao masilyamipi?
Apotakamepi, Aisakepi, Jekopepi naimanya takange dupanya Gote dokome baanya kalai akali Jisasa doko tii pisia. Tii pisiamo dokoaka nyakamame anjoo soo Pailate maitala maita maiyami. Pailateme Jisasa mokatala pena latoo lao masiamo dokopa nyakamame daa leami.
Dopa piamino dokome akali epe etete tolatae doko kandao daa leami. Dopa petala akali yango pyao kumasingi mende Pailateme mokekena lao tee leami.
Dopa petala nyakamame akali lete katengenya tenge doko pyao kumasiami. Pyao kumasiaminoaka doko, Goteme baa malunya sakatasia. Sakatasiamo doko nalimbame lengeme kandatala doko lao panasoo kalyambano.
Nyakamame akali kandengema kandapino dakeme Jisasa lao masoo minao pitipumu dokonya Jisasanya kenge dokome baa kyoto injisalamo. Masoo miningi Jisasame maingi dokome nyakama pitakanya enombanya akali dake etete mee jakamaiyome lamo.
“Kini, kaimia paluma, nyakamame masala nayao piamina lao masilyo. Nyakamanya isingi dupame dopaka pyoo masala nayawaka piami.
Nyakamame dopa piamino dokome wamba Goteme potopesa dupa pitakanya kambu dupanya baanya Kataisa doko tanda nyetana leamo doko angi jia.
Dopa piamo dokonya Goteme nyakamanya koo dupa kunanya nepekena lao nyakama mona kapilyetala baa kalyamo dokonya pilyalapape.
Nyakama-kisa Kamongome pupu lapae enenge sakatasetala baame nyakamanya Jisasa Kataisana lao yapao nyekeamo doko nyakama-kisa epena lakatana lao dopa pipenge.
Goteme dupa pitaka dee enenge joo eteteaka auu pisetamo gii doko malisoo Jisasa kaitinya katapenge. Wamba waka Goteme baanya potopesa epe dupanya kambunya dopa pitana lao lea-pyaa.
Moseseme lao pituu, ‘Namba pyakalya leamoli pyoo Kamongo Goteme nyakamanya potopesa mende nyakamanya kaiminingi dupanya kainanya pyakalyina lakata. Akali dokome pii langitamo dupa pitaka nyakamame sakamaiyepape.
Endakali mendeme potopesa dokonya pii doko sakamaiya nayatamo kandao doko, nyakamanya kainanya nakatena lao Goteme nyokonyetana,’ lea-pyaa.
Potopesa Samuele dokopi dee enakao potopesa kateamino dupapi dupa pitakame gii dake ipatana lao pii dokoaka leami-pyaa.
Potopesa dupame pii leamino dupapi Goteme nyakamanya yumbange dupa-kisa pii lao setamo dupapi dupa nyakamame angi jimu kandao kalyamino. Baame Apotakame lamaiyoo, ‘Tenda embanya tatanya mandipae mendeme yuunya endakali tata pitaka auu piseta,’ lea-pyaa.
Nyakama mendai mendai lao dupame nyakamanya koo pingi dupa maita maitala nyakama kapilyetamino dokome Goteme nyakama auu pisotopa lao baame baanya kalai akali doko wambao nyakamanya kainanya epekena leana,” Pitame lea-pyaa.
Pita Jonepa dolapome endakali dupa pii lamaiyoo kateambino dokopa pitisa dupapi, losuu anda andake isingi akali dokopi, Satyusi dupapi dupa epeami-pyaa.
Ipupala pituu mana piipi Jisasa malunya sakateamo tenge dokonya endakali kumapae dupa sakatatamipi pii dupa aipuma endakali dupa lamailyambipi lao masetala mona koo palyiami-pyaa.
Dopa petala akali dolapo anjetala yuu alemanjoo kuiyamosa taita kosa latama lao dolapo anjingi andaka palena lao anjiami-pyaa.
Dopa piaminoaka doko, pii siamino endakali longo dupame pii doko lao masoo miniami-pyaa. Masoo miniamino endakali dupa pyasoo tausene yuungipi mende jia-pyaa.
Nyakamanya akali andake dupapi, isingi akali dupapi, mana setapae masingi akali dupapi dupa yongama ipao Jetusaleme yuu dokonya limbiami-pyaa.
Pitisa mupa Anasa lenge dokopi, Kayapasa mauwapi, Jonepi, Alekesandapi, pitisa mupa doko palu dupa pitakapi dutupa apata limbiami-pyaa.
Dokaitame akali dolapo kainanya nyoo katasetala pisoo pituu, “Pupu lapae aki mendepa apinya kenge mendepame kalai dake pimbipi?” lao pisiami-pyaa.
Dokopa Oli Sipitisa dokome Pita-kisa tumbateamopa baame dupa lamaiyoo, “Akali andakepi, isingi akalipi, nyakamame indupa gii dakenya nalimba kosimi lao akali yaina pyapae dake aipa petala auu pyoo kalyape lao pisilyamino.
<range>
Dopa pilyamino dokonya nyakamapi dee Isataele dupa pitaka-pipame masalapale lao pii dakeme yanu pyekelyambano: nyakamame Jisasa Kataisa Nasatete tange ita pokonya pyao yukuiyamino doko Goteme baa malunya sakatasiamo dokonya kenge dokomeaka akali dake moko epe jetala nyakamanya enombanya kalyamo.
“Nyakama anda pingi akali dupame anda pingina daa latala nepeamino Jisasa doko pingina mupa jetelyamo.
Baame iki endakali dupa pyoo nyingi. Yuu dake pitakanya waka mendeme endakali pyoo nyinana lao dokonya kenge doko Goteme laa naengena,” Pitame lea-pyaa.
Dokopa dokaitame Pita Jonepa dolapo sukulu nalenge mee mendalapona lao masiamino doko, dolaponya paka nakayao pii lenge mana doko kandatala mona andeami-pyaa. Mona andao pituu nyakamame akali dolapo Jisasapa awapa kateamino doko masiami-pyaa.
Akali moko epe jakamaiyamo doko dolapo-pipa awapa kateamino kandatala dokaitame piipi mende yanu pyao lapenge nanjia-pyaa.
Akali dolapo limbingi anda doko yakinatala kamaka pyakalyina latala nyakama tange pii lao wasoo pituu, “Akali dolapo kandao aipa pimape? Dolapome kongali doko pimbinopa Jetusaleme kalyamino endakali dupa pitakame kandatapimino dokonya naimame napimbina lapenge nanjilyamo.
<range>
Dopaka doko, pii doko endakali waka dupanya etete lao tayatamopa kapa napitana, akali dolapome Jisasanya kenge doko lao endakali mendaipi mende dee pii lamaiya naena lao pyalanya lamana,” leami-pyaa.
Dopa lao pii wasoo etapala akali dolapo epena latala, “Nyalambome Jisasanya kenge doko lao pii manapi etete kukipi mende lamaiya nayalapape,” leami-pyaa.
Dopa leaminoaka doko, Pita Jonepame dokaitanya pii yanu pyao dapa leambi-pyaa: “Nalimbame nyakamanya pii sakao kalyanya Gotenya pii doko kayatambanopa Goteme kapana latape? Nyakama tangeme masalapa.
Nalimbame kandeambano dupapi siambano dupapi dutupa kapa pao kayala nayatambana,” leambi-pyaa.
Dokopa dokaitame akali dolapo piimi kyoto joo pyalanya latala pena lao yakineami-pyaa. Doko, Goteme piamo doko endakali pitakame kandatala tama piaminosa endakali dupa paka kayami-pyaa. Dopa petala dokaitame akali dolapo tanda maipenge kaitini mende kandao nanyiami-pyaa.
Akali dolapome kongali pyoo moko koo dee auu pisiambino akali doko ee kana kingi ita kitomendenya ulutena joo nepatae-pyaa.
Dokopa dupame dolapo yakinateaminopa dolapome nyalambonya awapa katenge dupanya andaka pupala pitisa mupa dupapi isingi akali dupapi dupame pii leamino dupa pitaka panao lamaiyambi-pyaa.
Dupame sepala pituu, pitakame mona mendai paliuu Gote lao puu lao dapa lao loma siami-pyaa: “Kamongo, embame yuupi, kaitipi, endakipi dee dupanya singi dupapi dupa pitaka wasii-pyaa.
Oli Sipitisa dokome embanya kalai akali naimanya yumbange Dapiti doko lungu pisetala baa-kisa embame dapa lea-pyaa: ‘Aipuma endakali tata waka dupame kandanya paliuu imbu kayami-pyaape? Aipuma naimanya tata dupame angi nanjepenge kalai dupa pimana lao kaita kutiami-pyaape?
Yuunya kiŋi dupame isoo kateaminopa akali andake dupame limbatala Kamongo Gotepa baanya Kataisa dokopa dolapo koyasalanya piami-pyaana,’ dopa lea-pyaa.
Doko, kiningi etete yuu dakenya Etotepi, Pondiasa Pailatepi, Isataele tata dupapi, tata wakapi dupa pitakame embanya kalai akali etete epe embame yapao nyiino Jisasa doko koyasalanya yuu taono dakenya limbiami.
Embanya pupu lapaepa masingipa dolapome dopa pina latona lao masiino dokoaka piami.
Dopana, indupa dokaitame naima pyalanya lao pii lelyamino dupa Kamongo Gote embame sepe. Sepala naima embanya kendemane dupame paka nakayao, embanya pii doko etete pupu lao lamaiyepale lao embame naima nisepe.
Dopa pyoo katao embanya kingi lyaa latala embanya kalai akali etete epe Jisasanya kenge doko lao yaina pyapae mee injisoo, kongalipi kalai paka pipaepi dupa pyoo katape,” lao loma siami-pyaa.
Dopa lao loma sepeaminopa limbao peteamino anda doko ema-ema pia-pyaa. Dokopa Oli Sipitisa dokome dokaita pitaka-kisa tumbateamopa paka nakayao Gotenya pii doko pupu lao lamaiyami-pyaa.
Gii dokopa endakali masoo miningi dupa pitakame mona mendai joo masingi mendaiyaka paliuu kateami-pyaa. Endakali mendaipi mendeme baanya oapi siamo dupa nambanya ikina nalenya, oapi siamo dupa naima pitakanyana lao isoo kateami-pyaa.
Dopa pyoo kateaminopa aposele dupame Kamongo Jisasa sakateamo kandeamino pii doko etete kyoto joo lamaiyoo kateami-pyaa. Dokopa Goteme mona epe palenge andake doko dokaita pitaka-kisa sia-pyaa.
Endakali mendaipi mende dopale mende daa jala naya-pyaa. Endakali mendenya andapi yuupi siamo dupame muni nyepala minao ipao aposele dupanya kingilyaka setapa piami-pyaa. Aposele dupame nyepala mende daa jiamoli pyoo endakali dupa mokosoo maiyoo kateami-pyaa.
<range>
Gii dokopa akali Josepe lenge mende Lipai tata dokonya endangimi Saipotasa yuu dokonya mandea mende katea-pyaa. Aposele dupame Josepenya kenge enenge mende Banapasa leami-pyaa. Kenge leamino dokonya tenge doko mona yaepasakamaingi akalina leami-pyaa.
Josepeme baanya yuu mende siamo dokome muni nyepala minao ipao aposele dupanya kingilyaka setea-pyaa.
Dee akali mende Ananayasa lenge dokopa baanya enda Sapaita lenge dokopa dolaponya yuu mendeme muni nyiambi-pyaa.
Muni nyepala akali dokome muni dokonya mendatupa baa tangenya setea-pyaa. Dopa piamo doko etanengeme apata kandeaka-pyaa. Muni yangi mendatupa minao ipupala aposele dupanya kingilyaka setea-pyaa.
Dopa piamopa Pitame baa pisoo, “Ananayasa, embame aipuma Satane doko embanya ingi monapinya ipao tumbina kayalepe? Embame aipuma Oli Sipitisa doko sambo pii lamaitala, yuu dokonya muni mendatupa tange nyoo setalepe?
Akali mendeme embanya yuu doko sambao nyepala nayamopa emba tange-kisa sala nayape? Enakao yuu dokome muni nyepala muni dutupa pitaka emba tangemeaka isala nayapipi? Aipuma emba tangeme mana koo dake masipipi? Embame endakali mende sambo lamaiya naenya, Gote kandao sambo lamailinona,” lea-pyaa.
Pii dutupa soo Ananayasa baa lombapae sepala kumia-pyaa. Ananayasa doko kumalamo lapae siamino endakali dupa pitakame pakame kumiami-pyaa.
Akali mendapuame sakatatala baa yaki pyoo soo kamaka pupala malu piami-pyaa.
Maitakao baanya etanenge dokome Ananayasa kumalamo lapae doko nasoo ipupala andaka kolandea-pyaa.
Kolandateamopa Pitame baa pisoo pituu, “Nyalambonya yuu dokome muni datupaka nyiambipi, namba langi,” lea-pyaa. Dopa leamopa enda dokome, “Kini, dutupaka nyiambana,” lea-pyaa.
Ongopa Pitame baa lamaiyoo, “Nyalambome aipuma mona mendai paliuu Kamongonya Sipitisa doko minao makande pilyambipi? Embanya akalingi malu pyaa pamino dupa kyuku lao kambusa ipatalumino dupame emba kamaka soo paaminoakana,” lea-pyaa.
Pitame dopa lalu piamopa enda doko Pita kateamo dosa lombao sepala kumalu pia-pyaa. Dokopa akali dupame andokote ipupala kumapae siamo doko kandatala soo kamaka pupala akalingi malu petae kateamo dosaka malu piami-pyaa.
Tenge dokonya sosanya endakali dupapi pii siamino endakali dupapi dupa pitakame pakame kumiami-pyaa.
Dee Goteme endakali dupanya kaina dokonya kongalipi kalai paka pipaepi longo dupa aposele dupa-kisa pyoo katea-pyaa. Masoo miniamino dupa pitakame losuu anda andake kame Solomone lenge dokaita mona mendai paliuu ipao limbao katengema-pyaa.
Endakali waka dupame paka kayapala dupanya mendeme masoo miningi endakali dupa-pipa awapa limbamana lao masala nayami-pyaa. Dopaka doko, endakali dupame masoo miningi endakali dupa epe etetena lao lalyoo kateami-pyaa.
Dokopa endakalipi longo paka pyoo dupame Kamongo lao masoo minatala baa tata dokonya ipao konda piami-pyaa.
Dokopa dupame yaina pyapae dupa soo kaitini andake dupanya ipupala tulipi lapalapapi dupanya seteami-pyaa. Pita ipao patamopa nita dokome baa-kisa tapyatamopa baanya waiyange dokome dokaita yalena lao seteami-pyaa.
Yuu taono yakane Jetusaleme kaina pyoo palenge endakali dupame dopaka pyoo nyakamanya yaina pyapaepi enjele koome kenda pisetaepi dupa soo epelyaminopa dupa pitaka auu pisakamaingi-pyaa.
Dopa piamo doko kandatala pitisa mupa dokopi baanya awapa katenge Satyusi tata dupapi dupame tilya maiyoo imbu kayamaiyami-pyaa.
Dopa petala dupame aposele dupa anjetala kapomanenya anjingi anda ongonya pyasiami-pyaa.
Dopa piaminoaka doko, kuka dokonya Kamongonya enjele mende ipupala anjingi anda kaita dupa lumbapala dokaita kamaka laminao epea-pyaa. Laminao ipupao pituu baame dokaita lamaiyoo, “Nyakama losuu anda andake dokonya pao katapala endakali dupa lete katenge dokonya pii dupa pitaka lamaiyokondape pyoo kalyepapena,” lea-pyaa.
<range>
Dopa leamo sepala dokaitame yongama wamba losuu anda andake dokonya pupala pii manapi dupa lamaiyoo kateami-pyaa. Gii ongopa pitisa mupa dokopi baanya awapa katenge dupapi dupa ipao limbatala kanjole dupapi Isataelemanya isingi akali dupa pitakapi dupa epena lao wii lao elyambu piami-pyaa. Dopa petala anjingi anda isingi akali mendapuame aposele dupa laminao epena leami-pyaa.
Yanda singi dupame lanyala epeaminopa aposele dupa anjingi andaka napaleaminosa kutao kayapala dokaitame limbao kateamino dokonya pilyetala dapa leami-pyaa: “Naima anjingi andaka kandapumanopa kaita dupa pai lakondape petae katalamo. Yanda singi kambu isoo katenge dupa kataminopa kaita lumbapala andaka kolandao kanjemanoaka doko, mendaipi mende napalyomona,” leami-pyaa.
<range>
Pii doko sepala losuu anda andake isingi akali dokopi pitisa mupa dupapi dupame mona kendao aipa pyeme lusilyamape lao longo lao masiami-pyaa.
Dokopa akali mende ipupala dokaita lamaiyoo, “Nyakamame salapape. Kuaka nyakamame akali mendatupa anjingi andake pyandamino dupame losuu anda andake dokonya pao katapala pii manapi dupa endakali dupa lamaiyoo kalyaminona,” lea-pyaa.
Gii dokopaka losuu anda andake isingi akali dokopi yanda singi dupapi dupame akali dokaita pao lanyepala endakali dupame nyakama kaname pyatamini lao masetala wana-wana lao laminao epeami-pyaa.
Dupame dokaita laminao ipupala kanjole limbiamino dupanya enombasa katasiami-pyaa. Kateaminopa pitisa mupa dokome dokaita-kisa tenge setao, “Naimame kyoto joo nyakama akali dokonya kenge doko lao mana lamaiya nayalapape leamano doko nyakamame nyakamanya mana pii doko Jetusaleme yuu dake pitakanya lamaiyoo lao tayatelyamino. Dee nyakamame akali dokonya taiyoko doko naima-kisa sina lao masilyaminoakana,” lea-pyaa.
<range>
Dopa leamopa sepala Pitapi aposele waka dupapimi pii doko yanu pyao pituu, “Gotenya pii silyamo doko kayapala endakalinya pii watao minatamanopa etete kapa napata.
Nyakamame Jisasa ita pokonya pyao yukuoo kumasiami. Dopa piaminoaka doko, naimanya yumbangenya Gote dokome baa sakatasia.
Goteme baa ketae nyoo pupala baanya kingi tolae dokonya katena lea-pyaa. Dokopa naima Isataele dupa mona kapilyalapale lawapi koo kunanya nepakatoo lawapi Isingi Akalipi Pyoo Nyingi Akalipi joo kalyamo.
Naimapi dee Oli Sipitisa Goteme baanya pii sakamaingi endakali diamo dokopimi piamo dupa lao panelyamanona,” leami-pyaa.
Pii dutupame nyakamanya mona kenda pipita siamosa dupame etete imbu kayapala aposele dupa pyao kumasemana lao masoo kateami-pyaa.
Dopa lao masiaminopa Patasi Gamaliele lenge mende limbiamino dokonya toya katea-pyaa. Baa Gotenya mana setapae dupanya mana lenge akali joo katelyamopa endakali pitakame baa lalyingima-pyaa. Baame dupa lamaiyoo, “Nyakamame akali datupa kuki mende kamanda kalya pena laapa,” lea-pyaa.
Dee baame dupa lamaiyoo, “Anematupa, nyakamame akali dutupa kandao mende pyaanya pilyamino doko wambao masokondape pyoo masalapape.
Kuki wambale akali Tiutasa lenge mende sakatatala namba akali andake joo kalyona lao kateamopa akali andate kitomende mendatupame baa konda pyoo kateami-pyaa. Dopa piamoaka doko, kapomaneme baa pyao kumaseteamopa baa watao payamino dupa wakale puu puu pyoo pao alu piami-pyaa.
Dee maitakao kapomaneme endakali kenge nyiamo gii dokopa Galili tange akali Jutasalenge mende sakatao katapala, baame kapomane watao pyalanya endakali dupame baa watena lao nyoo limbia-pyaa. Kapomaneme baa pyao kumasetala baa watao payamino endakali dupa pitaka tale pisia-pyaa.
Dopa piamo dokonya indupa nambame nyakama langilyo. Nyakamame akali dutupa kandao mende napinya mee katena kayalapape. Endakalimi iki dake masoo pyoo katatamino kandao doko, pilyamino dake koyata.
Goteme pina latamopa pitamino kandao doko, nyakamame kapa pao koyasala nayatami. Aopyoo latala nyakamame Gote yanda pimaiyoo katatamina kandao kalyepape,” lea-pyaa. Baame pii leamo doko dupame sakamaiyami-pyaa.
Dopa petala aposele dupa andaka epena latala konjame piami-pyaa. Pyapala pituu, “Nyakamame Jisasanya kenge doko lao pii etete panala nayalapape,” latala pena kayami-pyaa.
Aposele dupame akali limbao kateamino doko kayapala mona yaepao kamaka peami-pyaa. Doko, Goteme naima Jisasanya kenge dokonya kapa pao elya nyepenge jilyamona lao masiamo doko lao masetala mona yaepao peami-pyaa.
Dupame koteaka lao losuu anda andakepi endakali dupanya andakapi dupanya pupala endakali dupa mana lamaiyoaka kateami-pyaa. Jisasa baa Gotenya Kataisa doko kalyamona lao Wai Pii Epe doko lamaiyoaka kateami-pyaa.
Yuu mende masoo miningi endakali dupa longo jeta jeta piamopa dupanya Gitiki pii lenge dupame Iputu pii lenge dupa kandao mumu leami-pyaa. Iputu pii lenge dupame Gitiki dupanya enda walyakae dupa nee akipi koteaka lao mokosingi dokonya auu pyoo namaiyaminosa mumu leami-pyaa.
Dopa lao kateaminopa aposele kingi ita mende-kisa dee lapoma dutupame masoo miningi endakali dupa pitaka epena lao nyoo elyambu petala dapa leami-pyaa: “Naimame Gotenya pii lamaingi doko yakinatala nee akipi mokosoo katatamano kandao doko, auu napita.
Dopana, kaimia paluma, nyakamame nyakamanya akali kalange kenge epe singi masingi epe palenge Oli Sipitisame tumbatae mendatupa kutalapape. Kutao nyepataminopa naimame akali dutupame kalai dake isoo kandao katena latama.
Dopa petala naimame loma singi dokopa Gotenya pii lamaingi dokopa dolapo yakinala nayao pyoaka katatamana,” leami-pyaa.
Dopa leamino doko masoo miningi dupa pitakame sepala auu kayami-pyaa. Auu kayapala akali Sitipena lenge doko yapao nyiami-pyaa. Baa masoo miningipi Oli Sipitisapimi tumbatae katenge-pyaa. Dee dupame Pilipa lenge dokopi, Potokotasa lenge dokopi, Naikena lenge dokopi, Taimone lenge dokopi, Pamenasa lenge dokopi, Nikolasa lenge yuu taono Andioko tange Juta joo kateamo dokopi akali dutupa yapao nyiamiaka-pyaa.
Yapao nyiamino akali dutupa aposele dupanya enomba dokonya laminao epeaminopa aposele dupame loma setala aiyomba minani piami-pyaa.
Dokopa Gotenya pii doko tayama-tayama pyoo taya-pyaa. Jetusaleme dokonya masoo miningi endakali dupa etete longo jema-jema pia-pyaa. Pitisa longo mendapuame Kataisa lao masoo miniamiaka-pyaa.
Gotenya kalai pingi pupu lapae doko Sitipena-kisa tumbatae katao baame endakali kaina dupanya kongali andakepi kalai paka pipaepi dupa pyoo katea-pyaa.
Dokopa Jutamanya losuu anda kenge Mokao Nyepae Akali Limbingina lengema dokonya Saitini tangepi, Alekesandia tangepi, dee akali waka Silisia tangepi, Esia tangepi mendapuame sakatao Sitipena-pipa pii yanda pyoloo piami-pyaa.
Dopa piaminoaka doko, Sipitisa Goteme Sitipena baa masingi epe maiyamoli pyoo pii leamopa dupame kapa pao ita minapenge nanjia-pyaa.
Dopa piamosa akali dupame waa katao akali mendatupame sambo pii lena leami-pyaa. Dopa piaminopa akali dupame ipao dapa leami-pyaa: “Naimame sipumanopa akali dakeme Mosesepa Gotepa lapota kilya kandao pii lapyana,” leami-pyaa.
Dopa leaminopa dupame endakali dupapi, isingi akali dupapi, mana setapae masingi akali dupapi dupanya mona minao sakatasakamaiyami-pyaa. Dopa petakamaiyaminopa dupame ipao Sitipena doko anjetala pyalya lao minao kanjole dupa-kisa peami-pyaa.
Pupala mokao nyepae limbingi dupame akali mendatupame sambo pii lena lao katena leami-pyaa. Akali dupame Sitipena kandao dapa leami-pyaa: “Akali dakeme losuu anda andake dakepi naimanya mana setapae dupapi dupa kandao koteaka lao kilya kandenge.
Naimame sipumanopa baame lao pituu, ‘Nasatete tange Jisasa dokome anda dake lakyoo nepao Moseseme naimanya mana setekeamo dupa alo pita,’ lapyana,” leami-pyaa.
Dopa leaminopa akali kanjole peteamino dupa pitakame Sitipena kandokondape pyoo kandeaminopa baanya lengelyaapi doko enjele mendenya lengelyaapi jiamo kandeami-pyaa.
Dokopa pitisa mupa dokome pii dutupa kiningipi lao pisia-pyaa.
Sitipename pii doko yanu pyao pituu, “Kaimia palupi, apane palupi, nyakamame salapape. Wamba naimanya yumbange Apotakame Etane yuu taono dokonya ene paanya Mesopotemia yuu dokonya kateamo gii dokopa tii pipae Gote doko baa-kisa epea-pyaa.
Ipupala Apotakame lamaiyoo, ‘Embanya yuupi tatapi dupa yakinatala, yuu mende nambame emba laitaka pito dokonya paale,’ lea-pyaa.
Dopa leamopa baanya yuu Kalatia doko yakinatala Apotakame pao Etane yuu dokonya katea-pyaa. Baanya takange doko kumateamopa Goteme baa laminao nyakama kalyamino yuu dakenya epea-pyaa.
Goteme Apotakame baa yuu kuki moko tee mendaipi mende baanya jina lao maiya nayamoaka doko, baapi baanya mandipae tanga katatamino dupapi dupa yuu dakenya katataminopa lao maituna lea-pyaa. Gii dokopa Apotakame baa wane namandenya mee katea-pyaa.
Goteme pii dapa lea-pyaa: ‘Apotakamenya mandipae dupa endakali waka dupanya yuu dokonya tisa nao katatami. Yuu dokonya tange dupame Apotakamenya mandipae dupa kendemane joo katena latala ee kana andate kitomende koyasoo katatami.
Dopa pitaminoaka doko, nambame dokaita kenda pipae maitu. Dopa pitopa Apotakamenya mandipae dupame yuu doko yakinatala yuu dakenya ipao katao namba lao tama tama pyoo katatamina,’ lea-pyaa.
Dee Goteme Apotakame-kisa pii mende lao pituu, wanenya elya pingi kambu kepenge pii doko lao yaki pia-pyaa. Apotakameme Aisake mandipala kote kalange pateamopa baame wane dokonya elya pingi kambu kepakamaiya-pyaa. Maitapyao Aisakeme Jekope mandipala elya pingi kambu kepakamaiya-pyaa. Jekopeme naimanya yumbange kingi ita mende-kisa dee lapoma dupa mandipala dopaka pia-pyaa.
“Naimanya yumbange dupame Josepe tilya maitala munimi sambao Isipe yuu dokonya nyoo pena lao maiyami-pyaa. Dopaka doko, Goteme baa-pipa awapa katao kenda pipae dupa pitakanya Josepe pyoo nyia-pyaa. Josepeme Isipe yuu dokonya kiŋi Peto kateasa pupala mona auu pisingipi mana kandengepi Goteme baa maiyamo dupa panasiamopa Petome kandea-pyaa. Kandatala baame Isipe yuu dokopi baanya anda dupapi dupa Josepeme isoo katena lea-pyaa.
<range>
Gii dokopa Isipe yuu dokopa Kenane yuu dokopa dolaponya lopo andake mende siamopa etete kenda kayami-pyaa. Ongopa naimanya yumbange dupame neepi mende kandao nyoo naneami-pyaa.
Dopaka doko, Jekopeme Isipe yuu dokonya nee silyamo leamino doko sepala naimanya yumbange dupame wambao kanja pena lea-pyaa.
Dee lapo pyoo peaminopa Josepeme baanya kaiminingi dupa lamaiyoo, ‘Namba Josepe kalyona,’ lamaiya-pyaa. Dokopa Petome Josepenya tata lamo lao kandea-pyaa.
Josepeme baanya takange Jekopepi takangenya palu dupa pitaka-pipa awapa epena lea-pyaa. Jekope palu dupa pyasoo kingi ita kalange-kisa dee yuungi-pyaa.
Jekope Isipe yuu dokonya epea-pyaa. Ipupala yuu dokonya katao Jekopepi naimanya yumbange dupapi dupa kumiami-pyaa.
Kumata pilyaminopa Sikeme yuu dokonya soo pao kananda mendenya setapa pingima-pyaa. Wamba Apotakamame akali Emonya wane dupa-kisa kananda mende sambao nyiamo yuu Sikeme lenge dokonyaka soo setengema-pyaa.
“Wamba Goteme Apotakame lamaiyoo tanga dopa pituna lao pii leamo doko angi jalanya tengesa piamopa Isataele tata Isipe kateamino dupa longo joo pee lea-pyaa.
Maitakao Josepenya kalai piamo dupa masala naenge kiŋi waka mendeme Isipe yuu doko isoo katea-pyaa.
Baame naima tata dupa minakasoo yumbange dupa minao koyasia-pyaa. Baame nyakamanya wane ŋaŋa dupa lenge tao nakatatamina lao masetala mandyuu nepalapape lea-pyaa.
Gii dokopa enda mendeme wane Mosese doko mandea-pyaa. Wane doko Gotenya lengelyaapi dokonya epe mende-pyaa. Mosese andaka endangimi setao peteamopa kana tepoma pea-pyaa.
Maitakao wane doko kamaka seteamopa Peto wanenge dokome kandao nyepala baanya ikiningi joo mondo pia-pyaa.
Isipe tangenya mana dupa pitaka lamaiyaminopa Moseseme nyoo etapala pii kyoto joo lao kalai pupu lao pyoo katea-pyaa.
“Moseseme ee kana kingi ita kitomende katapala baa tata Isataele dupa kanja patoo lao masetala kanja pea-pyaa.
Peamopa Isipe tange mendeme Isataele mende-kisa makongeamo doko kandatala baame Isataele doko nisoo Isipe tange makongeamo doko pyao kumasia-pyaa.
Moseseme baa tata dupame namba-kisa Goteme nyakama nisetana lao masilyamino lao masiamoaka doko, dupame dopa lao masala nayami-pyaa.
Taita dopa pyoo Moseseme Isataele mendalapo pyao piambino kandatala, baame akali dolaponya mona auu pisakamaiyanya pii epe lamaiyoo, ‘Nyalambo kaiminingi dolapo, aipuma mende koyasa koyasa pilyambipi?’ lea-pyaa.
Dopa leamopa akali baanya kaiminingi pimaiyamo dokome Mosese soo nepatala lao pituu, ‘Apimi emba naimanya isingi akalipi pii tolasingi akalipi joo kata lapyape?
Kuaka embame akali Isipe tange mende pyao kumasipinoli pyoo namba pyao kumasipuli lao masilipi?’ lea-pyaa.
Moseseme pii doko sepala baa paka pea-pyaa. Pupala yuu Mitiane dokonya tisa nao katao wane ane lapoma mandea-pyaa.
“Ee kana kingi ita kitomende pateamopa Moseseme Sainai manda endakali napalenge yuu dokonya katao itate mende ikililyambu mauu mendenya teamo dokonya enjele mende ita yuli kainanya kateamo kandea-pyaa.
Moseseme doko kandatala mona andea-pyaa. Mona andao pituu tengesa kanja peamopa, Kamongome baa lamaiyoo, ‘Namba embanya yumbange dupanya Gote doko kalyo. Apotakamepi, Aisakepi, Jekopepi dutupanya Gote doko kalyona,’ lea-pyaa. Moseseme pii doko soo walu lao paka kayapala angi doko kandapenge nanjia-pyaa.
<range>
Dopa piamopa Kamongome baa lamaiyoo, ‘Yuu emba kalyeno dutupa etete epe. Tenge dokonya embanya moko pee pingi dolapo lyoka.
Isipe tange dupame nambanya endakali Isipe kalyamino dupa minao koyasilyamino doko kandatelyo. Dupame tanda nao ee lelyamino doko sepelyo. Sepala namba tangeme mokao nyala ipatelyo. Indupa emba Isipe paalena ipu,’ Kamongo dokome dopa lea-pyaa.
“Dupame Mosese daa latala, ‘Apimi emba naimanya isingi akalipi pii tolasingi akalipi joo kata lapyape?’ leami-pyaa. Dopaka doko, akali doko isingi akalipi pyoo nyingi akalipi lapota joo Goteme katena lea-pyaa. Goteme baanya enjele ikililyambu mauunya kateamo doko-kisa Mosese Isipe pena lea-pyaa.
Baa Isipe kateamo gii dokopapi, solowata pete Kate Pyapae singi dokonya epeamino dokopapi, dee endakali napalenge yuu dokonya ee kana kingi ita kitomende dupa payawaka kateamino gii dokopapi dupanya baame kongalipi kalai paka pipaepi dupa pyoo Isipe yuu doko yakinatala dokaita laminao pea-pyaa.
Akali Mosese dokomeaka Isataele dupa kandao, ‘Namba pyakalya leamoli pyoo Goteme nyakamanya potopesa mende nyakama tata dupanya kaina dokonya pyakalyina lakatana,’ lea-pyaa.
Isataele dupa kambu pyao endakali napalenge yuu dokonya kateamino dokopa Mosese awapaka katea-pyaa. Baa enjele Sainai manda ongonya wamba pii lamaiyamo doko-pipa awapa katao dee naimanya yumbange dupa-pipa awapa kateaka-pyaa. Baame pii lapae lete katenge doko dupa maiyanya nyia-pyaa.
“Dopa piamoaka doko, naimanya yumbange dupame Moseseme pii leamo dupa nasemana lao masiami-pyaa. Dopa lao masetala Mosese yakinatala moname Isipe yuu dokonya pilyiami-pyaa.
Dupame Etone lamaiyoo, ‘Naimanya kaita laitaka pyoo wambata gote mendapua embame wasaka. Naima Isipe yakinatala kamanda laminao epeamo akali Mosese doko aipa piape lao naimame masala naelyamanona,’ leami-pyaa.
Gii dokopa dokaitame pulumakao ŋaŋa jepae mende wasepala nyakamanya sambo gote wasepae doko tama pyoo oapi dupa kundi maiyami-pyaa. Nyakamame nyakama tangenya kingimi wasepae doko lao masoo mona yaepao kateami-pyaa.
Dopa piaminopa Goteme dupa maita maitala niki kanapi buipi dopale kaiti-kisa katenge dupa tama pima pena kaya-pyaa. Ongonya potopesa dupanya pii pepa pyapae dokonya dapa lao pyapae silyamo: ‘Nyakama Isataele dupame endakali napalenge yuu dokonya ee kana kingi ita kitomende dupanya payao kateamino dokopa nyakama pulumakao sipisipipi dupa namba lao kundi dyoo tama piamipi?
Nyakamame sambo gote Moloko lao tama pingi sele anda dokopa sambo gote Lepane makande pyoo bui wasepae dokopa dolapo tama pitamana lao wasepala soo payami daape. Dokonya nambame nyakama yuu Bapilone omotena-kaita waka kalyepale lao watao nepatona,’ lapae silyamo.
“Naimanya yumbange dupame endakali napalenge yuu dokonya katao Gote kalyamona lao panasingi sele anda doko dupanya katakamaiya-pyaa. Goteme Mosese kandao sele anda dopa pyoo pina lao makande maitiamopa Moseseme makande kandeamo dopaka pyoo piami-pyaa.
Maitapyao naimanya yumbange dupame sele anda doko nyakamanya takange dupa-kisa nyepala nyoo minao Jasua-pipa tata waka dupanya yuusa epeami-pyaa. Goteme yuu dupanya tange dupa watao nepata-nepata piamopa yuu doko nyoaka peami-pyaa. Dopa pyoo sele anda doko soo peamino doko pao Dapiti kateamo gii doko kandao nyiami-pyaa.
Goteme Dapiti auu kayamopa baame Jekopenya Gote doko katenge panda mende wasakamaitoo lao masetala Gote-kisa tee lea-pyaa.
Dopaka doko, Solomoneme Gotenya anda mende pyakamaiya-pyaa.
Pyakamaiyamoaka doko, Gote etete ketae waka katenge doko endakali kingimi anda petae dupanya nakatenge. Potopesa mendenya pii dokome Kamongome dapa leana lapae silyamo:
‘Kaiti doko nambanya isoo petenge toko dokona, isa yuu doko nambanya moko pundipundi singina nyakamame anda aipale mende nambanya pyakatamipi? Namba panda andusa imambu nyotoope?
Nambanya kingimi dupa pitaka wasala nayope?’ lea-pyaa.
“Nyakama mona pyakilyetae paliuu katao monapi kalepimi netesa endakali joo kalyamino. Koteaka lao nyakamame Oli Sipitisa doko kandao tanga lao nyakamanya yumbange dupame piaminoliaka pyoo kalyamino.
Wamba nyakamanya yumbange dupame potopesa dupanya mendaipi mende api watao pyala nayami-pyaape? Potopesa kateamino dupame akali etete tolatae mende ipatana lao panasiaminopa yumbange dupame dokaita pyao kumasiami daape. Indupa nyakamame akali doko enge nyepala pyao kumasiami.
Wamba Goteme baanya enjele dupame mana setapae dupa nyakama-kisa panasiamoaka doko, nyakamame watao minala nayamina,” Sitipename dopa lea-pyaa.
Pii dokome akali kanjole dupanya mona kenda pipita siamosa dupame Sitipena kandao etete imbu kayapala nenge kitikato lao neami-pyaa.
Dopa piaminoaka doko, Oli Sipitisa dokome Sitipena-kisa tumbatae katao kaiti-kisa kandalyetala pituu Gotenya tii pipae dokopa Jisasa Gotenya kingi tolae dokonya kateamo dokopa dolapo kandea-pyaa.
Baame kandatao pituu, “Nyakama kandalapa!” lea-pyaa. “Kaiti doko saa papa laloo pipumopa Endakalinya Ikiningi doko Gotenya kingi tolae dokonya kalyamo doko nambame kandelyona,” lea-pyaa.
Dokopa nyakama tomba nao ala lao pii nasoo pitakame mona mendai paliuu mangayatala ipao Sitipena miniami-pyaa.
Minatala baa yuu taono dokonya netesa watao pyasetala kaname piami-pyaa. Sitipena kosimi leamino akali dokaitame nyakamanya yonge pee pingi dupa lyokapala akali patange Solo lenge mendenya moko kateamo dosa seteami-pyaa.
Dupame kaname pyao kateaminopa Sitipename loma soo pituu, “Kamongo Jisasa, embame nambanya imambu doko nyepe!” lea-pyaa.
Dopa latala luma lakapala puu lao lao pituu, “Kamongo, embame koo pilyamino dakenya yanu nyala nayape!” latala kumia-pyaa.
Dokaitame Sitipena pyao kumasiaminopa Solome yakana lao masia-pyaa. Gii dokopa minao koyasingi mana etete koo mendapua Jetusaleme tange sosa dupa-kisa epea-pyaa. Mana dupame sosanya endakali dupa pitaka Jutiapi Samatiapi yuu dolaponya wakale tale pisia-pyaa. Aposele dupa iki tale napyoo Jetusaleme kateami-pyaa.
Gote lao tama pyoo katenge akali mendapuame Sitipena soo pao malu petala baa lao masoo ee lawaka kateami-pyaa.
Gii dokopa akali Solo lenge dokome koteaka lao sosa doko koyasoo anda mendai mendai lao dupanya kolandatapu endakalipi dupa pyalya lao nyoo anjingi andaka pyandata pia-pyaa.
Endakali tale petae kateamino dupame yuu wakale wakale dupanya puu puu pyoo peaminoli pyoo Wai Pii Epe doko lamaiyoo kateami-pyaa.
Akali Pilipa lenge dokome Jetusaleme yakinatala Samatia yuu dokonya taono mendenya pupala endakali dupa Kataisanya lao pii lamaiya-pyaa.
Endakali longome Pilipanya pii leamo dupa soo pituu baame kongali piamo dupa kandatala mona mendai paliuu baanya pii doko salakao siami-pyaa.
Enjele koo endakali longo dupa-kisa paleamino dupame kamaka ipao pituu puu lao ae latala yakineami-pyaa. Endakali papa tambotaepi moko koopi longo dupanya yaina dupa eteaka-pyaa.
Dokopa taono dokonya tange endakali dupame mona etete yaepao kateami-pyaa.
Yuu dokonya akali Saimone lenge mendeme ee kana longo lao baanya topoli manaminiamo dokome Samatia endakali dupanya mona mende pali pali pyoo walu lasia-pyaa. Dopa piamo dokome baa tangenya kenge minalyoo pyoo katea-pyaa.
Dokopa endakali tipyapi kenge singipi dupa pitakame koteaka lao baanya pii sokondape pyoo soo katao, “Gotenya pupu lapae kenge andake lenge doko akali dakena,” leami-pyaa.
Akali dokome ee kana longo nepao endakali dupanya mona mende pali pali pyoo walu lasiamopa dupame baanya pii salakao siami-pyaa.
Dopa piaminoaka doko, Pilipame Gotenya isingi dokopa Jisasa Kataisanya kenge dokopa dolaponya lao Wai Pii Epe doko lamaiyamopa dupame masoo miniami-pyaa. Masoo miniamino endakalipi dupanya kaimbu pyakamaiya-pyaa.
Saimoneme apata masoo miniamopa kaimbu pyakamaiyaka-pyaa. Dokopa baa Pilipapa awapa katao kongalipi kalai pupu lapaepi Pilipame piamo dupa kandatala mona andea-pyaa.
Samatia dupame Gotenya pii lapae doko sepala masetelyamino lapae doko aposele Jetusaleme kateamino dupame siami-pyaa. Sepala dokopa Pitapa Jonepa dolapo Samatia yuu dokonya pena leami-pyaa.
Pena leaminopa dolapome yuu dokonya pao pyakamatala Samatia tange dupa-kisa Oli Sipitisa doko epena lao loma sakamaiyambi-pyaa.
Pilipame Kamongo Jisasanya kenge doko lao dupa kaimbu pyakamaiyamoaka doko, Oli Sipitisa doko dupanya mende-kisa naepeamosa dolapome loma sakamaiyambi-pyaa.
Loma setala dupanya aiyomba minani pyakamaiyambinopa Oli Sipitisa doko dupa-kisa epea-pyaa.
Aposele dolapome dupanya aiyomba minani pyakamaiyambinopa Oli Sipitisa doko dupa-kisa epeamo Saimoneme kandatala muni minao ipupala dolapo kandao, “Nyalambome pilyambinoli pyoo nambame endakali mendenya aiyomba minani pyakamaitupa Oli Sipitisa doko baa-kisa ipatana pupu lapae doko namba dyepa,” lea-pyaa.
<range>
Pitame pii doko yanu pyao, “Goteme epe mende dingi doko munimi kapa pao sambapengena lao embame masilino dokonya embanya silipa muni-pipa tambetambe emba etete alu pii.
Gotenya enomba dokonya embanya mona tolatae palyala naeleno dokonya kalai dakenya punasapi mende embanya daa.
Dopana, embame mona kapilyetala embanya koo pingi dupa yakinape. Embanya moname koo pipu laka lao masilino doko Kamongome kunanya nepekena lao tee lape.
Embame etete putiti kayapino dokome embanya mona andaka yamame tumbatae katapumopa koo dokonya anjetae kalyeno kandelyona,” lamaiya-pyaa.
Saimoneme pii doko yanu pyakamaiyoo, “Nyalambome lelyambino dupanya mende namba-kisa ipatana namba nisoo Kamongo doko lao loma sakalapape,” lea-pyaa.
Dolapome kandeambino dupapi Kamongonya pii dupapi dupa lamaitala Jetusaleme pilyoo pao pituu Samatia yuu taono yakane longo dupanya awali lao Wai Pii Epe doko lamaiyoaka peambi-pyaa.
Dokopa Kamongonya enjele mendeme Pilipa lamaiyoo, “Emba sakatatala Jetusaleme kaita Gesaa pyakanenge ongonya-kaita paale puu,” lea-pyaa. Kaitini doko endakali napalenge yuu dokonya-kaita singi-pyaa.
Pilipa sakatatala kaitini ongonya pao pituu Itiopia tange akali andake lakapo nyepae mende kandea-pyaa. Akali dokome Itiopia tange enda Kuini Kandesi lenge dokonya muni akipi dupa isakamaiyoo katenge-pyaa. Baame Jetusaleme pao loma setala baanya yuusa pilyoo pituu baanya pituu paenge katesa dokonya pitipala potopesa Aisayame pepa piamo doko itaki pyao pea-pyaa.
<range>
Sipitisa dokome Pilipa lamaiyoo, “Emba baanya pituu paenge pelyamo dokonya tengesa puu,” lea-pyaa.
Pilipame alo pyao watao pao pituu akali dokome potopesa Aisayame pepa piamo doko itaki piamo sepala, “Embame pii itaki pilino dokonya tenge doko masilipi?” lao pisia-pyaa.
Pisiamopa Itiopia tange akali dokome baa lamaiyoo, “Akali mendeme namba tenge doko laitaka napitamopa nambame aipa petala masotope?” lea-pyaa. Dopa latala Pilipa awapa pitimbana epena lea-pyaa.
Baame pii konjepae itaki piamo doko dapa lao pyapae sia-pyaa: “Baa pyalanya laminao peamino dokopa baa ema napyoo sipisipi mende peele lao pea. Sipisipi ŋaŋa mendenya iti tokengesa kyaa nalenge dopaka pyoo baa nengekaita lumbala naya.
Dupame baa etete pyanya palyetala baanya kosa doko tolao lakamaiya nayami. Apimi baanya mandipaenya mandipae dupanya lao atome latape? Dupame baa etasetaminopa baa dee yuu dokonya nakatatana,” lao pepa pyapae sia-pyaa.
Itiopia tange akali dokome Pilipa pisoo pituu, “Potopesa dokome pii dake api kandao leape? Baa tange kandao leape, pande endakali waka mende kandao leape? Embame namba langipoko,” lea-pyaa.
Dopa leamopa Pilipame Jisasanya lao pii dokonyaka dii tambao Wai Pii Epe doko lamaiya-pyaa.
Dolapo kaitini dokonya pao endaki mate mendenya pyakameambi-pyaa. Pyakamatala Itiopia tange akali dokome lao pituu, “Endaki epelyamo kanda. Aki mendeme nambanya kaimbu pyakapenge kaitini doko lyokelyape?” lea-pyaa.
[Pilipame baanya pii yanu pyakamaiyoo, “Embame embanya moname etete kinina lao masoo minateno kandao doko, embanya kaimbu pyakapenge jalapomona,” lea-pyaa. Akali dokome yanu pyao pituu, “Nambame Jisasa Kataisa doko Gotenya Ikiningina lao masoo minilyona,” lea-pyaa.]
Akali dokome pituu paenge katesa doko sina latala Pilipapa endakinya pyakaneambi-pyaa. Pyakanatala Pilipame baanya kaimbu pyakamaiya-pyaa.
Dokopa dolapome endaki doko yakinatala pyakalyeteambinopa Kamongonya Sipitisa dokome Pilipa yapa nyokonyia-pyaa. Nyokonyeteamopa akali Itiopia tange dokome baa dee nakandao kaita pao pituu mona yaepao pea-pyaa.
Pilipame Asatote yuu dokonya kalyu katao walu latala baame yuu taono dupa pitakanya awali lao Wai Pii Epe doko lamaiyoo paya-pyaa. Dopa pyoo payapala taono Sisatia dokonya pyakamea-pyaa.
Dokopa Kamongo lao masoo miniamino endakali dupa Solome pyao kumasotona lao tomba nao katea-pyaa. Dopa petala baame pitisa mupa doko kateamo dokonya pupala baa lamaiyoo, “Embame Jutamanya limbingi taono Damasakosa kalyamino dupame kandena pepa mende pyao dii,” lea-pyaa. Dopa leamopa pepa pyao maiyamo dokonya dapa latae katea-pyaa: Jisasanya pii manapi dupa watao payatami enda tamopi akali tamopi mende Solome kutao kandatamo kandao doko, baame anjoo soo Jetusaleme epena lao pyatae katea-pyaa.
<range>
Baa pao Damasakosa tengesa joo pyakameamopa kaitinya tii pipae mendeme yapa ipao baa-kisa tii piyoko lea-pyaa.
Dopa piamopa baa lombapae sia-pyaa. Soo pituu siamopa pii mende leamo dokome, “Solo, Solo, embame aipuma namba watao pilipi?” lea-pyaa.
Dopa leamopa Solome, “Kamongo, emba apipi?” lao pisia-pyaa. Dokopa baame lao pituu, “Namba Jisasa embame watao pyao kalyeno dokona, emba sakatatala yuu taono dokonya puu. Dokonya patenopa akali mendeme embame kalai pipenge doko langitana,” Jisasame dopa lea-pyaa.
<range>
Awapa peamino akali dupa mee katapala pii mende naleami-pyaa. Dupame pii leamo doko siaminoaka doko, angi doko nakandeami-pyaa.
Solo lombapae siamo doko sakatatala lenge tao mende kandapenge nanjiamosa dokaitame baa kii minao Damasakosa peami-pyaa.
Baa kote tepo lenge iminjetae kateamopa neepi endakipi mende nanea-pyaa.
Jisasa masoo miningi akali Ananayasa lenge mende Damasakosa yuu dokonya katea-pyaa. Akali dokome lee manimanimi joo siamopa Kamongome, “Ananayasa,” lea-pyaa. Ananayasame, “Kamongo, namba kalyona kanda,” lea-pyaa.
Kamongo dokome baa dee lamaiyoo, “Emba sakatatala kaitini kenge Tolatae lenge dokonya pupala pituu Jutasanya andaka kolandatala taono Tasasa tange akali Solo lenge doko baa loma soo pilyamona kutao kandape.
Dee baame lee manimanimi kandapumopa baanya lenge dolapo auu pina lao akali Ananayasa lenge mendeme pupala kingi setapyana,” Kamongo dokome dopa lea-pyaa.
Ananayasame pii doko yanu pyao, “Kamongo, akali dokome embanya endakali Jetusaleme katenge dupa-kisa mana koo longo miniana lao endakali longome leamino nambame sio.
Indupa akali dokome pitisa mupa dupa-kisa pepa nyepala emba lao loma singi endakali dupa pitaka anjalanya epelyamona,” lea-pyaa.
Kamongo dokome baa lamaiyoo, “Akali doko nambanya yapao nyepae nambanya kalai pyakata. Baame endakali tata waka dupanyapi, kiŋi dupanyapi, Isataele tata dupanyapi nambanya kenge doko soo pakata. Baame nambanya kenge doko panasalanya tanda andake nyetamo dupa nambame baa laitaka pituna, embame lamaiya puu,” Kamongo dokome dopa lea-pyaa.
<range>
Dopa leamopa Ananayasa baa pao anda dokonya kolandatala baanya kingi Solo-kisa setea-pyaa. Setapala lao pituu, “Kaimia Solo, emba kaita epeeno ongonya Kamongo Jisasa emba-kisa epeamo kandeeno dokome embanya lenge dee auu pisetakala Oli Sipitisa doko tumbasakalanya namba angenya ipu lalamona,” lea-pyaa.
Dopa leamopa baanya lenge dolaponya kanopato kombangele mendapua siamo dupa lee mendai taka lala peamopa baa dee lenge tea-pyaa. Lenge tapala sakatao katapeamopa baanya kaimbu pyakamaiya-pyaa.
Baa nee nao pupu latala Damasakosa yuu dokonya masoo miningi endakali dupa-pipa awapa kote mendatupa kateami-pyaa.
Dokopa baame Jutamanya losuu anda dupanya yapa pupala Jisasa baa Gote Ikiningi doko lamona lao pii lamaiya-pyaa.
Endakali pitakame pii lamaiyamo dupa soo mona andapala lao pituu, “Wamba Jetusaleme katao Jisasa lao loma singi endakali dupa minao koyasiamo akali doko doko taa aipape? Indupa endakali dupa anjetala pitisa mupa dupa-kisa laminao patona lao lao angenya epeamo akali dokoaka taa aipape?” leami-pyaa.
Solome pupu lapae tumbi lao nyepala Jisasa baa Kataisa dokona lao lamaiyokondape piamo dokome Juta endakali Damasakosa kateamino dupanya pii doko angi nanjia-pyaa.
Kote longo pateamopa Juta dupame baa pyao kumasemana lao pii wasiami-pyaa.
Pii wasiamino doko Solome sia-pyaa. Dokaitame baa pyamana lao yuu taono dokonya lome kambu dupanya mendenya epelyape lao kuka kotakapi isoo kateami-pyaa.
Isoo kateaminoaka doko, kuka mendenya Solonya pii singi endakali dupame tatali mandi mendenya baa mandipala mandyuu kana kame dokonya kamalyatena pyandemi-pyaa.
Solo baa Jetusaleme dokonya pupala, masoo miningi endakali dupa-pipa awapa katamana lao masiamopa dokaita pitakame baame masoo minala naengena lao masetala paka kayami-pyaa.
Dokopa Banapasame Solo lanyepala laminao aposele dupa kateamino dokonya pea-pyaa. Pupala Solome Kamongo doko kaitinisa kandeamo dokopi, Kamongome baa pii lamaiyamo dokopi, Damasakosa katao Solome Jisasanya kenge doko lao pii pupu lao leamo dokopi dutupa baame dokaita lamaiya-pyaa.
Lamaitiamopa aposele dupa-pipa Solo awapa Jetusaleme yuu dokonya pata ipata pyoo kateami-pyaa. Kamongonya kenge doko lao baame paka nakayao pii panao lamaiyoo katea-pyaa.
Baame Juta endakali Gitiki pii lenge dupa pii lamaiyoo dupa-pipa pii yanda pyoloo pyoo kateamopa dupame baa pyamana lao makande pyoo kateami-pyaa.
Pyalanya piamino doko kandatala masoo miningi kaiminingi dupame baa Sisatia yuu taono dokonya laminao lanatala Tasasa yuu taono ongonya pena leami-pyaa.
Dokopa sosa Jutiapi, Galiliapi, Samatiapi yuu dupanya kenda pipaepi mende naipao epe yuu yongea-pyaa. Ongopa sosanya endakali dupame pupu lapae epe nyoo katao Kamongo lao paka kayao payami-pyaa. Oli Sipitisa dokome endakali mendapua nisetala sosa dokonya nyoo konda peta peta pia-pyaa.
Pita baame Jutamanya yuu doko pitakanya kandama-kandama pao Lita yuu taono dokonya pyakanatala Gotenya endakali kateamino dupa kandea-pyaa.
Yuu dokonya baame akali Ainiasa lenge mende kandea-pyaa. Akali doko papa tambotae ee kana tukulapo tokonyaka paliuu singi-pyaa.
Pitame baa lamaiyoo, “Ainiasa, emba Jisasa Kataisame auu pisilyamo. Emba sakatatala embanya palenge toko doko lakao yaki pii,” lea-pyaa. Dopa lalu piamopa baa sakatea-pyaa.
Lita tangepi Setone tangepi dupa pitakame akali doko kandeami-pyaa. Kandatala Kamongo lao mona kapilyetala masoo miniami-pyaa.
Jopa yuu taono dokonya masoo miningi enda Tapita lenge mende petea-pyaa. Gitiki pii lengeli pyoo baa kenge Dokasa lengema-pyaa. Baa-kisa mana epeme tumbilyamopa baame endakali daa jingi dupa oapi maiyoo petenge-pyaa.
Yuu mende baa yaina nyepala kumia-pyaa. Endakali dupame baa wasawasa pyapala anda namba pyoo petae palo kisa mendenya seteami-pyaa.
Jopa yuu doko Lita yuu dokonya tengesale joo siamosa masoo miningi endakali dupame Pita baa Lita yuu dokonya kalyamo lapae sepala akali lapomame Pita pii kyoto joo lamaiya pena lao lao pituu, “‘Embame malisala nayao naimanya yuu dakenya yapa ipupi,’ lena,” leami-pyaa.
Pita sakatatala dolapo-pipa awapa peami-pyaa. Pao yuu dokonya pyakaneaminopa dupame baa nyakamanya anda namba pyoo petae palo kisa dokonya laminao kolandeami-pyaa. Dokopa enda walyakae pitakame ee lao pituu lapalapapi kolosapi dupa enda Dokasa lenge dokome nyakama-pipa pituu wasakamaiyamo dupa Pita kandena lao minao malandao kakopeami-pyaa.
Kakopeaminopa Pitame dupa pitaka kamaka pena latala lumame pitipala loma sia-pyaa. Loma setala kapilyetala enda kumapae siamo doko lamaiyoo, “Tapita, emba sakata,” lea-pyaa. Dopa leamopa enda doko lenge tea-pyaa. Baame Pita kandatala sakatao petea-pyaa.
Pitame kinginya minao toya katasetala Gotenya endakali dupapi enda walyakae dupapi dupa epena latala enda sakateamo doko dupame kandena lao laitaka pia-pyaa.
Pitame piamo doko Jopa tange endakali pitakame sepala dupanya longo dupame Kamongo lao masoo miniami-pyaa.
Pita Jopa yuu dokonya gii longo katao mena tata dupanya yanonge tapalyepae wasingi akali Saimone lenge doko-pipa awapa kateambi-pyaa.
Sisatia yuu ongonya akali Koniliasa lenge mende katea-pyaa. Baame yanda singi amii andate mende isoo katenge-pyaa. Baa amii tata Itali tange lenge dokonya isingi akali mende-pyaa.
Baame Gote minao katenge-pyaa. Baapi baanya andaka awapa palenge dupa pitakapimi Gote lao paka kaengema-pyaa. Baame Juta endakali daa jepae dupa oapi longo lao maiyoo Gote lao loma soaka katea-pyaa.
Gii mendepa yuu alemanjalanya piamopa Koniliasame lee manimanimi joo Gotenya enjele mende epeamo doko kanjakao kandea-pyaa. Enjele dokome Koniliasa peteamo anda ongonya ipupala, “Koniliasa,” lea-pyaa.
Dopa leamopa Koniliasame kanjakao kandatala paka kayao, “Akali Andake, embame aipa laanya leepe?” lea-pyaa. Dopa leamopa enjele dokome baa lamaiyoo, “Embanya loma singipi daa jingi endakali dupa oapi maingipi dupa Goteme kandatala masetae kalyamo.
Embame akali mendatupa Jopa yuu dokonya pena latala akali Saimone baanya kenge mende Pita lenge doko epena lape.
Pita baa mena tata dupanya yanonge tapalyepae wasingi akali Saimoneaka lenge mendepa tole kalyambino. Baanya anda doko solowata lemba dokonya katengena,” lea-pyaa.
Enjele dokome dopa latala pateamopa Koniliasame baanya kalai akali lapoma-pipa dee baanya awapa katenge Gote minao katenge yanda singi amii mendepi akali tepoma dutupa epena lea-pyaa.
Ipateaminopa pii pitaka panao lamaitala baame akali dutupa Jopa yuu dokonya pena lea-pyaa.
Taita dopa pyoo akali tepoma dutupa yuu taono Jopa dokonya tengesa joo epeaminopa kotaka andawai pungupungu dokonya Pita baa loma sala anda-kisapyakalyia-pyaa.
Dopa petala baa lopo kayapala nee napuli lao masia-pyaa. Nee depa leaminopa Goteme Pitanya mona minao aloo pisiamopa baame lee manimanimi joo kaiti doko saa papa laloo piamo kandea-pyaa. Kandeamopa mendita mende isa epea-pyaa. Epeamo doko lapalapa jepae andake mende denge kitomende dupanya mendeme minatae katao pyandama-pyandama pyoo pyandea-pyaa.
<range>
Dokonya moko kitomende katenge tata dupapi, kanopato tata dupapi, yaka tata dupapi tata tata dupa pitaka palepeta pyandeamo doko baame kandea-pyaa.
Dokopa pii mende epeamo dokome lao pituu, “Pita, embame sakatatala pyao naa!” lea-pyaa.
Pitame lao pituu, “Kamongo, namba etete daa! Paa mendaipi mende nambame nee kaimala pipae daa lao nee nyetae dupa nanengena,” lea-pyaa.
Dopa leamopa dee lapo pyoo pii mende epeamo dokome lao pituu, “Goteme auu pinya setatamo dupa kandao embame kaimala pipaena nalape,” lea-pyaa.
Dopaka pyoo paa tepomasa pyandatala dokopa lapalapa jepae doko yapa kaitinya nyokonyia-pyaa.
Pitame lee manimanimi joo kandeamo dokonya tenge doko aipalepe lao masoaka peteamopa Koniliasame pena leamo akali dutupame ipao Saimonenya anda doko kutao kandatala anda kambusa kateami-pyaa.
Katapala dupame pisoo pituu, “Anda dakenya akali opone Saimone Pita lenge doko pilyape?” leami-pyaa.
Pitame lee manimanimi kandeamo doko masoo mee peteamopa Sipitisa dokome Pita lamaiyoo, “Wane! Akali tepomame emba kutilyaminona, emba sakatatala isa pyakana. Akali dutupa nambame epena lapusa epelyaminona, embame mona lapo napaliuu, akali dutupa-pipa awapa pupale puu,” lea-pyaa.
<range>
Pita isa pyakanatala akali dutupa lamaiyoo, “Anematupa! Nyakamame kutilyamino akali doko nambana, tenge aipuma kutao ipamipi?” lea-pyaa.
Akali dutupame baa lamaiyoo, “Yanda singi amii isoo katenge akali Koniliasa dokome naima pupa lapya. Akali doko etete tolatae mende. Baame Gote lao paka kayao kalyamopa Juta dupa pitakame baa kandao akali epena lengema. Gotenya enjele mendeme baa lamaiyoo, ‘Koniliasame Pita emba baanya andaka ipupi latala pii lateno dupa setana,’ lapya-pyaana,” leami-pyaa.
Dopa lao lamaitiaminopa Pitame akali dutupa andaka epena latala kuka dokonya awapa paleami-pyaa. Yongama sakatatala Pita awapa peami-pyaa. Jopa tange masoo miningi kaiminingi mendapua-pipa awapa peamiaka-pyaa.
Pao kaitinisa palipala taita dopa pyoo Sisatia yuu dokonya pyakameami-pyaa. Dokopa Koniliasame baanya palu mendai dupapi kaita miningi dupapi dupa nyoo limbatala dupa-pipa malisoo kateami-pyaa.
Dopa pyoo kateamino dokonya Pita pao pyakamateamopa Koniliasame kandatala pao baanya moko kateamo dosa tombauli sepala baa tama pia-pyaa.
Dopaka doko, Pitame Koniliasa sakatasoo pituu, “Namba endakaliakana emba sakata,” lea-pyaa.
Dopa latala pii lama-lama pyoo andaka kolandeambi-pyaa. Kolandatala endakali longo limbao peteamino dupa Pitame kandea-pyaa.
Kandatala baame dupa lamaiyoo, “Nyakamame kandeami kandee. Juta mendeme tata waka dupa-pipa awapa limbala nayapenge. Tata waka kalyamino dupanya kanja napupengeakana daa latae silyamo. Dopaka doko, Goteme namba laitaka pyoo pituu nambame endakali mende kandao baa kaimala pipae lamo koo paleta lamo laa nayape lapya.
Goteme dopa lapumopa nambame tanga nalao nyakamame namba ipu laminoli pyoo epelyona, aipuma namba ipu lamipi?” lea-pyaa.
Dopa leamopa Koniliasame baa lamaiyoo, “Alembolya alemandi indupa naima pilyamano kiloko tepo gii dakepaleaka namba andaka loma soo peteopa akali yonge pee etete kyoo lapae pingi mende lee mendai ipao nambanya enombasa kateamo kandeo.
Dokome namba kandao, ‘Koniliasa, embanya loma singipi daa jingi endakali dupa oapi maingipi dupa Goteme kandatala masetae kalyamo.
Dopana, embame akali mendatupa Jopa yuu dokonya pena latala Saimone Pita lenge doko epena lape. Saimone Pita baa mena yanonge tapalyepae wasingi akali Saimoneaka lenge mendepa tole kalyambino. Baanya anda doko solowata lembanya katengena,’ enjele dokome dopa lea.
Dopa lalu piamopa nambame emba ipupi leona emba yaka epeleno. Indupa Goteme lape leamoli pyoo embame pii latenopa naima pitakame Gotenya enomba dokonya pitipala pii semanana,” Koniliasame dopa lea-pyaa.
Dokopa Pitame lao pituu, “Indupa nambame kini kandatelyo. Goteme endakalinya lengelyaapi kandao yapala naenge.
Akali tata dupa pitakanya endakali mendeme baa lao paka kayao mana epe minao paenge doko kandao Goteme kapana lenge.
Naima Isataele dupa-kisa Goteme pii epena leamo doko nyakamame masilyamino. Goteme Wai Pii Epe doko lao pituu, Jisasa Kataisame naima Gote baa tangepa mona mendai palisiana lao lao panea. Jisasa doko endakali pitakanya Kamongo. Joneme kaimbu pyalapa lao pii lao kateamo dokonya maitakao Galili yuu dokonya pituu kalai tee pyatala, Jutia yuu doko pitakanya pyoo tayamo dupa nyakamame masilyamino. Nasatete tange Jisasa doko Goteme yapao nyepala Oli Sipitisapa pupu lapaepa baa maiyamo doko nyakamame masilyamino. Gote baa-pipa kateamo tenge dokome baa paelya payana pyoo endakali dupa-kisa mana epe minao Sataneme kenda pisetae endakali dupa pitaka auu pisiamo doko masilyaminoaka.
<range>
<range>
Jetusalemepi Jutia yuu waka dupanyapi katao piamo dupa pitaka kandatala naimame lao panasoo kalyamano. Endakali dupame baa ita pokonya pyao yukotala kumasiami.
Pyao kumasiaminoaka doko, Goteme kote tepo dokonya baa dee sakatasetala panasia.
Panasiamo doko Juta endakali pitakanya enombanya panasala naya. Daa, naima baanya pii doko lao panatamina lao wamba Goteme yapao nyiamo endakali dupa-kisa panasia. Goteme baa malunya sakataseteamopa naima-pipa neepi endakipi awapa neama.
Jisasame naima langyoo, ‘Endakali dupa wai pii doko lamaiyepape,’ lea. Goteme baa iki endakali sakapi kumapaepi dupanya pii lao tolao mokosingi akali joo katena leamo doko lao panalapape leaka.
Jisasa lao masoo minatami dupa pitakanya koo yanu dupa baanya kenge dokome kunanya nepakamaitana lao potopesa dupa pitakame lao paneami-pyaana,” Pitame dopa lea-pyaa.
Pitame dopa leamo gii dokopaka pii siamino endakali dupa pitaka-kisa Oli Sipitisa doko epea-pyaa.
Dokopa Gote lao tama pyoo pii tata waka dupa lao kateamino doko sepala, Juta endakali masoo miningi Pita-pipa epeamino dupame Goteme endakali tata waka dupa Oli Sipitisa mailyamoakana lao masoo mona andeami-pyaa. Dopa piaminopa Pitame dupa lamaiyoo, “Naima Oli Sipitisa nyiamanoli pyoo endakali dokaitame nyilyamino endakali dupanya endakimi kaimbu pyakamaimana, apimi kapa pao daa latape?” lea-pyaa.
<range>
<range>
Dopa latala Pitame dupa kandao, “Nyakamame Jisasa Kataisanya kenge doko lao kaimbu nyalapa,” lea-pyaa. Dokopa dokaitame baa lamaiyoo, “Emba naima-pipa koto mendatupa awapa katamana,” leami-pyaa.
Aposele dupapi masoo miningi kaiminingi Jutia yuu dokonya kateamino dupapi dutupame endakali tata waka dupame apata Gotenya pii lapae doko sepelyamino lapae doko siami-pyaa.
Sepala Pita Jetusaleme peamopa elya pingi kambu kepapengena lao masingi dupame baa pyalanya leami-pyaa.
Dokaitame Pita lamaiyoo, “Embame elya pingi kambu kepala naenge akali peteamino anda dokonya kolandatala dupa-pipa awapa nee napapina,” leami-pyaa.
Dopa leaminopa Pitame dupa kandao baame piamoli pyoo lao panao lao pituu, “Wamba nambame taono Jopa dokonya anda mendenya loma soo kateopa Goteme nambanya mona aloo pisiamopa nambame lee manimanimi joo mendita mende isa epeamo doko kandeo. Doko lapalapa jepae andake mende denge kitomende dupanya mendeme minatae katao kaitinya pyandama-pyandama pyoo namba kateo dosa pyandea.
<range>
Lapalapa pyandeamo dokonya koko nambame aki palelyape lao kandokondape pyoo kandeopa isa yuunya moko kitomende katenge tata dupapi, mena kapua tata dupapi, kanopato tata dupapi, yaka tata dupapi dupa pitaka palea.
Dokopa pii mende namba-kisa dapa lao epeamo sio: ‘Pita, embame sakatatala pyao naa,’ lea.
Dopa leamoaka doko, nambame pii doko yanu pyao pituu, ‘Kamongo, namba etete daa! Yuu gii mendaipi mendenya nambame nee kaimala pipae daa lao nee nyetae dupa nambanya nengekaita paa naengena,’ leo.
Dopa leopa dee lapo pyoo kaiti-kisa katao pii mende yanu pyao epeamo dokome lao pituu, ‘Goteme auu pinya setatamo dupa kandao embame kaimala pipaena nalape!’ lea.
Dopaka pyoo paa tepomasa pyandatala dokopa dutupa pitaka kaiti-kisa dee nyokonyia.
Gii dokopaka akali tepoma namba andaka kateo dokonya ipao kalyu piami. Akali dutupa Sisatia tange mendeme namba kateo dokonya epena lea-pyaa.
Oli Sipitisa dokome namba langyoo, ‘Mona lapo palya nayao dupa-pipa awapa pupape,’ lea. Dokopa masoo miningi kaiminingi tokange datupa namba-pipa awapa pupala akali dokonya andaka kolandeama.
Kolandatala peteamano dokopa Koniliasame baa enjele mendeme baanya andaka ipao katapala pii mende dapa langiana lea: ‘ “Embame akali mendatupa Jopa yuu dokonya pena latala akali Saimone kenge mende Pita lenge doko lanyala pena lape.
Akali dokome emba pii mende langita. Pii dokome Goteme embapi embanya andaka tole katenge dupapi dupa pyoo nyetana,” leana,’ lao Koniliasame lea.
Nambame pii sakatao leo dokopa Oli Sipitisa doko wamba naima-kisa epeamoli pyoo dutupa-kisa epea.
Wamba Kamongo dokome lao pituu, ‘Joneme endakimi endakali dupanya kaimbu pyakamaiyamoaka doko, Takange dokome Oli Sipitisa dokome nyakamanya kaimbu pyakatana,’ leamo doko gii dokopa nambame dee masio.
Naimame Kamongo Jisasa Kataisa lao masoo miniamanopa Goteme epe mende naima mee diamo mendai dopaleaka mende dupa mee maiya. Maiyamopa namba api kaita Gotenya kaita doko lyokakamaitope lao masiona,” Pitame dopa lea-pyaa.
Jetusaleme tange Juta dupame Pitame pii leamo dutupa sepala nyakamanya pii doko kayami-pyaa. Dopa petala, “Endakali tata waka dupa lete etete katenaka lao Goteme mona kapilyakamaiyoaka kalyumuna,” lao tama piami-pyaa.
Sitipena pyao kumaseteaminopa masoo miningi endakali dupa-kisa kenda pipae mende epeamosa dupa tale piami-pyaa. Tale pyoo pao Pinisiapi, Saipotasapi, taono Andiokopi yuu dupanya pupala endakali tata waka dupa pii epe doko lamaiya naenya, Juta endakali dupa iki lamaiyoo kateami-pyaa.
Tale piamino dupanya Saipotasa tangepi Saitini tange akali mendapuapi kateamino dupame Andioko yuu dokonya pupala endakali tata waka dupa Kamongo Jisasanya lao Wai Pii Epe doko lamaiyamiaka-pyaa.
Kamongo dokome pii epe lamaiyamino dupa nisoo kingi maiyamopa endakali longome masoo minao katao Kamongo doko watao minao kateami-pyaa.
Dopa pilyamino lapae doko Jetusaleme tange sosa dokome sepala Banapasa Andioko yuu dokonya pena leami-pyaa.
Banapasame Andioko yuu dokonya pao pyakamatala Goteme mona epe palipala dupa-kisa piamo doko kandatala mona yaepea-pyaa. Endakali dupa pitakame moname Kamongo doko kyoto joo masoo minina lao baame pii lamaiyokondape pyoo lamaiyoo katea-pyaa.
Banapasa baa akali epe mende Oli Sipitisapa masoo miningipa dolapome tumbatae katenge-pyaa. Dokopa Kamongome endakali longo baanya jina lao nyoo konda pia-pyaa.
Maitakao Banapasame Tasasa yuu taono dokonya Solo kutala pea-pyaa.
Kutao kandatala baa laminao Andioko yuu dokonya pilyia-pyaa. Ee kana mende itata akali dolapome Andioko tange sosanya endakali dupa-pipa awapa katao Gotenya pii doko endakali longo dupa mana lamaiyoo kateambi-pyaa. Andioko tange dupame Kataisa lao masoo miniamino endakali dupa kandao kenge Kitisene doko kandasoo leami-pyaa.
Gii dokopa akali potopesa mendapua Jetusaleme katao Andioko yuu dokonya lanao epeami-pyaa.
Potopesa dupanya mende kenge Akapasa lenge dokome toya katapala Sipitisanya pupu lapae dokome pii mende panao lao pituu, “Lopo andake mende yuu dupa pitakanya setana,” lea-pyaa. Maitakao Kolotiasame yuu isoo kateamo gii dokopa Akapasanya pii leamo doko angi jia-pyaa.
Dokopa Andioko tange masoo miniamino dupame, “Naima mendai mendai lawame naima-kisa opale mende setamoli pyoo masoo miningi kaiminingi Jutia yuu dokonya kalyamino dupa nisoo pyasakamaimana,” lao pii wasiami-pyaa.
Pii lao wasiaminoliaka pyoo dupame Banapasapa Solopame Jetusaleme tange isingi akali dupa maiya pena leami-pyaa.
Gii dosa mendasa Kiŋi Etote lenge dokome sosa dokonya endakali mendapua tee pyao minao koyasia-pyaa.
Baame Jone kaiminingi Jemesa konjua mendeme kepao kumasia-pyaa.
Dopa piamo doko Juta dupame auu kayamino kandatala baame Pita anjiaka-pyaa. Betesanya iisa napalyoo nenge gii dokopa dopa pia-pyaa.
Baame Pita anjoo nyepala anjingi anda dokonya pyandea-pyaa. Pyandatala pituu baame kambu kitomende dupanya yanda singi kitomende kitomende lawame Pita kandao katena lea-pyaa. Napinya Kayamo Gii doko ipao patatamopa, endakali dupanya enombanya Pita laminao epena latona lao masia-pyaa.
Dokopa yanda singi dupame Pita anjingi anda dokonya isoo kateami-pyaa. Isoo kateaminoaka doko, Goteme Pita nisina lao sosa dokome loma sokondape pyoo siami-pyaa.
Etoteme Pita taita dopa pyoo kosa laa epena latona lao masiamopa kuka gii dokonya Pita yanda singi lapomanya kaina dokonya ŋili kende lapomame anjetae palea-pyaa. Yanda singi mendatupame anjingi anda kambu dokonya katao isoo kateamiaka-pyaa.
Dokopa pupae lao Kamongonya enjele mendeme Pita paleamo dokonya ipao kalyu pia-pyaa. Dopa piamopa Pita paleamo palo dokonya tii pia-pyaa. Enjele dokome Pitanya patali dokonya minao pyale tasoo, “Emba yapa sakata!” lea-pyaa. Dopa leamopa ŋili kende Pitanya kingi dolaponya anjetae kateamo dolapo mokala isa kopo lea-pyaa.
Dokopa enjele dokome Pita lamaiyoo, “Embanya matapu petala moko pee pii!” lea-pyaa. Dopa leamopa Pitame leamoli pia-pyaa. Dopa piamopa enjele dokome Pita lamaiyoo, “Embanya yonge pee ketae pingi londe doko petala namba pelyo angenya watao ipu,” lea-pyaa.
Pita baa paleamo anda palo doko yakinatala enjele doko watao pea-pyaa. Pao pituu enjele dokome piamo doko kiningina lao masala naenya, kombeame pelyona lao masia-pyaa.
Pitapa enjele dokopa peambino doko pao yanda singi enomba nyoo isoo kateamo doko nyoo nepatala lapo pyoo isoo kateamo doko nyoo nepeambiaka-pyaa. Dopa petala taono dokonya paanya penge lome kambu dokonya pyakameambinopa lome kambu aeneme pai latae doko tangeme mee lumbia-pyaa. Dopa piamopa enjele dokopa Pitapa ipao kamanda pyakalyetala kaitini kembo mende nyiambi-pyaa. Dokopa enjele dokome Pita yapa yakinatala pea-pyaa.
Pateamo dokopa Pitame masokondape pyoo masetala, “Kiningi lamona lao masilyo. Kamongome baanya enjele doko epena latala Etotenya kingilyaka dokonyapi Juta dupame Etoteme pitamo kanjanya malisiamino dupa pitakanyapi baame namba nyokonyalame lamona,” lao masia-pyaa.
Dopa lao masetala baa Matianya anda dokonya pea-pyaa. Matia doko Jone Make lenge dokonya endangi-pyaa. Endakali longo dupa anda dokonya limbatala loma soo peteami-pyaa.
Pitame ipao kamaka lome kambu doko watawata piamopa kalai enda Lota lenge dokome lumbala epea-pyaa.
Enda dokome Pita lumu lao sepala baa etete mona auu kayapala kaita doko lumbala naenya, andaka alo pyao kolandatala, “Pita ipao lome kambunya kalyamona!” lea-pyaa.
Dopa leamopa endakali peteamino dupame, “Emba kekeleno,” leami-pyaa. Dopa leaminopa enda dokome kyoto joo, “Etete kiningi baa kalyamona,” lea-pyaa. Dopa leamopa, “Doko baanya imambu doko kalyumuna!” leami-pyaa.
Pitame lome kambu dokonya watawata pyoaka katea-pyaa. Dopa piamopa kaitini lumbapeaminopa baa kateamo kandatala mona andeami-pyaa.
Dokopa Pitame pii kaena lao kingi pee latala, Kamongome baa anjingi andaka mokao nyepala kamanda laminao peamoli pyoo dupa lamaitala lao pituu, “Nyakamame pii dutupa Jemesapi masoo miningi kaiminingi dupapi dupa lamaiyepape,” lea-pyaa. Dopa latala baa kamanda pupala yuu mendakaita pea-pyaa.
Yuu yongateamopa yanda singi dupame Pita aipa pyape lao walu koo leami-pyaa.
Etoteme Pita doko kutao kayapala yanda singi Pita isoo kateamino dupa kosimi latala pyao kumasina lea-pyaa. Dopa latala Etoteme Jutia yuu doko yakinatala lanao pupala Sisatia yuu taono dokonya pao katea-pyaa.
Etote dokome Taya tangepi Saitone tangepi dupa kandao imbu andake mende kaya-pyaa. Dopa piamosa, dupame lao kambotala Etote kateamo dokonya epeami-pyaa. Ipao kiŋinya anda isoo kateamo akali Balasatasa lenge doko andiki andiki petala Etoteme imbu nakaena lao dupame akema pii epe mendapua leami-pyaa. Yuu dolaponya tange dupame Etotenya yuu dokonya-tae nee sambengema tenge ongonya minao Etoteme imbu nakaena lao dupame andiki pimaiyami-pyaa.
Gii setapae mendenya Etoteme kiŋinya yati pingi doko petala baanya petenge toko dokonya pituu endakali dupa kandao pii andake mende lamaiya-pyaa.
Dokopa endakali dupame puu lao lao pituu, “Akali mendeme nalelyamona, gote mendeme lelyamona,” leami-pyaa.
Etoteme Gote lalyala nayamosa Kamongome baanya enjele mende yapa epena lalu piamo dokome baa pipyame nena leamosa nao kumasia-pyaa.
Dopa piamopa Gotenya pii doko andao tayama-tayama pia-pyaa.
Banapasa Solopa dolapo Jetusaleme yuu dokonya muni akipi maiya pena leamino doko maitala akali Jone Make lenge doko lanyoo pilyiambi-pyaa.
Sosa Andioko kateamo dokonya potopesapi tisaapi mendatupa kateamino dutupanya kenge dupa Banapasa dokopi, Simione kenge mende Pumbuti lenge dokopi, Saitini tange Lusiasa lenge dokopi, Maneyene lenge yuu yakane isingi akali Etotepa nyilyambo wane kolesa anda mendai kateambino dokopi, Solo dokopi akali dutupa kateami-pyaa.
Sosa dupame Kamongo doko lao tama pyoo nee nanengeli pyoo nanao kateaminopa Oli Sipitisa dokome dokaita lamaiyoo, “Nambame Banapasa Solopa dolapome nambanya kalai doko pyekena latelyona, nyakamame dolapo yapao nyalapapena,” lea-pyaa.
Dopa leamopa nee nanengeli pyoo nanenya, loma setala dokaitame akali dolapo aiyomba minani petakamaitala kalai dokonya pina leami-pyaa.
Oli Sipitisa dokome Solopa Banapasapa pena leamopa Selusia yuu taono dokonya lanao peambi-pyaa. Yuu doko yakinatala sipi mendenya pituu endaki kainanya yuu singi Saipotasa lenge ongonya peambi-pyaa.
Yuu dokonya ipupala taono Salamisa lenge dokonya Jutamanya losuu anda dupanya Gotenya pii doko lamaiyoo kateambi-pyaa. Dokopa Joneme akali dolapo nisoo kalai awapa pia-pyaa.
Dupame Saipotasa yuu dokonya yangitena pupala yuu taono Peposa lenge dokonya pyakamameami-pyaa. Pyakamatala nemango tata dupa miningi akali sambo potopesa kenge Balanjisasa lenge Juta mende kandeami-pyaa.
Akali doko kapomane andake Sesiasa Polo lenge dokopa awapa katea-pyaa. Sesiasa Polo doko masingi akali mende-pyaa. Baame Gotenya pii doko sipuli lao masetala Banapasapa Solopa dolapo epena lea-pyaa.
Dolapo epeambinopa akali nemango miningi dokome dolaponya kaita lyokao katea-pyaa. Akali dokonya kenge mende Gitiki pii lengeli pyoo Elimasa lenge-pyaa. Baame kapomane andake dokome masoo naminina lao kaita lyokao katea-pyaa.
Dokopa akali Solo kenge mende Polo lenge doko, Oli Sipitisa dokome tumbatae katao baame Elimasa doko kandokondape petala dapa lamaiya-pyaa:
“Emba luingipi minakasingipi mana dupa pitakame tumbatae lamo! Emba Satanenya mandipae lamo! Emba mana epe dupa pitakanya yanda pimaingi akali lamo! Embame Kamongo dokonya kaita tolatae dupa uanga pisoaka katenge.
Kandeleno! Kamongo dokonya kingi pupu lapae doko emba-kisa ipupala embanya lenge dolapo iminjetamopa, niki doko gii mendatupa kapa pao nakanjapenona,” Polome dopa lea-pyaa. Gii ongopaka baanya lenge dolapo kopame sanga pili petala iminjia-pyaa. Lenge iminjeteamopa kaitini laitaka pina lao endakali mende mina kanda kanda soo payao kutia-pyaa.
Dopa piamo doko kapomane andake dokome kandatala Kamongonya pii leambino doko soo masetala kiningi lumu lao walu lao masoo minia-pyaa.
Dokopa Polo baa awapa paenge akali dupa-pipa Peposa yuu taono doko yakinatala sipi mendenya pituu Pambilia yuu dokonya pupala yuu taono Peka lenge dokonya pyakameami-pyaa. Gii dokopa Joneme akali dutupa yakinatala Jetusaleme pilyia-pyaa.
Dutupame Peka yuu doko yakinatala Pisitia yuu taono Andioko dokonya pyakameami-pyaa. Sambasa gii dokopa dupame Jutamanya losuu anda dokonya kolandatala peteami-pyaa.
Dokopa losuu anda isingi akali dupame potopesa dupanya pii mendapuapi mana setapae dupapi itaki pyao etapala dutupa kandao, “Kaimia paluma, nyakamame pii mende endakalipi dupa pupu lasoo lamaipenge jetamo kandao doko, lamaiyepa,” leami-pyaa.
Dopa leaminopa Polome toya katapala kingi pee latala pii dake lamaiya-pyaa. “Nyakama Isataele endakalipi Gote lao paka kayao katenge tata waka dupapi nyakamame salapape.
Isataele tata dakenya Gote dokome naimanya yumbange dupa yapao nyia-pyaa. Dokaitame Isipe yuu dokonya tisa nao kateaminopa baame dupa pee lasetala nyakamanya kenge minalyia-pyaa. Dopa petala baanya pupu lapae dokome dupa lanyepala laminao epea-pyaa.
Dopa petala ee kana kingi ita kitomende dupanya endakali napalenge yuu dokonya luiyaminoaka doko, baame dupa yapa yakinala naya-pyaa.
Enakao baame Kenane yuu dokonya tata kalange kateamino dupa pyao watapala yuu doko nyakamanya tenge jetana lao Isataele endakali dupa maiya-pyaa.
Maitiamopa Isataele dupame ee kana andate kitomende-kisa kingi ita yuungi dupanya yuu doko isoo kateami-pyaa. Maitakao baame dupanya isingi akali mendapua potopesa Samuele katatamo gii dokonya katao tuu lao katena lea-pyaa.
Maitakao dupame kiŋi mende dina lao tee leaminopa Goteme Benjamene tata dokonya akali Kisa ikiningi Solo lenge doko dupa maiya-pyaa. Maitiamopa Solome ee kana kingi ita kitomende kiŋi katea-pyaa.
Dee Solo kaena latala alo pyoo Goteme Dapiti dupanya kiŋi katena lea-pyaa. Goteme Dapitinya lao endakali dupa lamaiyoo lao pituu, ‘Nambame Jesi ikiningi Dapiti doko kutao kandatelyo. Nambame baa auu kaenge. Nambame pina latoli pyoo baame dupa pitaka pitana,’ lea-pyaa.
Wamba Goteme mende pitona leamoli pyoo akali dokonya mandipae mendenya Pyoo Nyingi Akali Jisasa doko Isataele dupa maitia-pyaa.
Joneme wambao Isataele dupa pitaka kandao mona kapilyetala kaimbu nyina lao pii lamaiyoo katea-pyaa.
Joneme kalai pyoo etalanya pituu baame dokaita pisoo, ‘Nyakamame namba kandao apina lao masilyamipi? Namba akali nyakamame malisilyamino doko daana, akali mende namba watao maita pyao epelyamo. Akali dokonya moko pee pingi dolapo namba koo pingi akali dokome lyokakamaipenge daana,’ lea-pyaa.
“Kaimia paluma, nyakama Apotakame tatanya mandipae dupapi dee Gote lao paka kayao katenge tata waka dupapi dupa kandao nambame pii dake langilyo. Goteme naima pyoo nyepeamo dokonya pii dake naima-kisa epena latelyamo.
Jetusaleme kateamino endakali dupapi dupanya isingi akali dupapi dupame Jisasa doko masalakao masala nayami-pyaa. Dee potopesa dupanya pii koto Sambasa dii lao itaki pingima dupa masalakao masala nayamiaka-pyaa. Dupame baa kosimi leamino dokome wamba akali potopesa dupame dopa pitamina leamili piami-pyaa.
Dokaitame baa pyao kumasepenge tenge mende napaleamosa kutao kayapala Pailate dokome Jisasa mee pyao kumasepoko leami-pyaa.
Wamba potopesa dupame baa kandao pii pepa pyanya seteamino dupa pitaka pyoo etapala dokopa dupame baa ita pokonya yukuotae kateamo doko kondao isa nyepala malu piami-pyaa.
Dopaka doko, Goteme Jisasa baa malunya sakatasia-pyaa.
Sakatasiamopa endakali baa-pipa Galili katao Jetusaleme peamino dupame kandena lao kote longo lao baa tange panata piamopa kandeami-pyaa. Kandeamino dupame indupa Isataele dupa kandao baa lao panasingi akali kalyamino.
Wamba Goteme naimanya yumbange dupa lamaiyoo pitona lea pyomo doko indupa Jisasa malunya sakatasiamo dokome naima wane dupa-kisa angi injisetelyamo. Dokonya naimame Wai Pii Epe dake nyakama langilyamano. Losuu Wee laponge dokome pii dokoaka lao pituu, ‘Indupa nambame emba mandipilyona, emba nambanya ikiningina,’ lapae silyamo.
<range>
Dee baame Jisasa malunya sakatasiamo doko baa dee kapa pao malunya pilyetala tamuala nayatana lao dapa lapae silyamo: ‘Nambame etete epe koyala naenge dupa Dapiti maitona leo dupa nyakama ditona,’ lapae silyamo.
Wee mende dapa lapae silyamoaka: ‘Embame embanya akali epe etete doko soo tamuina kayala nayatena,’ lapae silyamo.
Goteme masiamoli pyoo Dapitimi baanya tata doko nisoo kalai pyoo katao kumapala baanya yumbange dupa-pipa awapa malu petae katao tamuiya-pyaa.
Dapiti tamuiyamoaka doko, Goteme akali sakatasiamo doko tamuala naya.
Dopana, kaimia paluma, nyakamame pii dake auu pyoo masalapale lao naimame langilyamano: akali dokome nyakamanya koo dupa kunanya nepatekea. Naimame naimanya koo tata dupa pitakame anjetae kateamanopa Goteme mana setapae Mosese maiyamo dupame naima kapa pao mokao nyala naya. Dopaka doko, akali dokome baa lao masoo miningi endakali dupa pitaka mokao nyilyamo.
<range>
Dopana, aopyoo latala wamba potopesa dupame leaminoli pyoo apale mende nyakama-kisa ipatana, kandao kalyepape:
‘Anematupa! Nyakama namba kilya kandao maita dingi endakali dupa mona andapala koyao alu pyepa! Doko, nambame nyakama kalyamino gii dakepa kalai mende pilyo. Dopa pilyo tenge doko endakali mendeme nyakama langitamopapi, nyakamame kiningina lao masala nayatamina,’ dopa lao pyapae silyamona,” latala Polome pii lao etea-pyaa.
Polopa Banapasapa kamanda paanya peambinopa, dokaitame dolapo lamaiyoo, “Sambasa gii mende ongonya pii dake naima dee langya ipupape,” lao tee leami-pyaa.
Pii latala tale peteaminopa Jutapi Juta joo Gote lao tama pyoo kateamino dupapi longo dupame Polopa Banapasapa dolapo watao peami-pyaa. Dokopa dolapome dupanya mona minao sakatasakamaiyoo, Gotenya mona epe palenge doko masetae katena lao lamaiyoo kateambi-pyaa.
Sambasa gii mende doko ipateamopa taono dokonya tange endakali dupa pitaka jowame Gotenya pii doko salanya limbiami-pyaa.
Pitaka limbiamino kandatala Juta dupame etete tilya nyepala Polome pii leamo doko yanda pimaiyoo pii koo lao lamba leami-pyaa.
Dopa leaminopa Polo Banapasapame paka nakayao dokaita lamaiyoo, “Gotenya pii doko nyakama wamba lamaiyakalapape leamo dokonya langitapumba. Dopaka doko, nyakamame pii doko tanga lao nepelyamino dokome nyakama tangeme lete etete nakatapenge daana latelyamino. Dokonya nalimbame kapilyetala endakali tata waka dupa lamaiya pelyambano, kanjepa.
Dopaka pyepale lao Kamongo dokome naima langyoo, ‘Emba endakali tata waka dupanya tii pisakamaingi akali joo kataseteo. Yuu dupa pitakanya endakali dupa emba-kisa pyoo nyepae katatamina,’ lea-pyaana,” leambi-pyaa.
Endakali tata waka kateamino dupame pii doko sepala mona yaepao Kamongonya pii doko tama piami-pyaa. Wamba Goteme endakali lete etete katatamina lao yapao nyiamo dupame masoo miniami-pyaa.
Dokopa Kamongonya pii doko yuu doko pitakanya taya-pyaa.
Juta dupame Gote lao tama pyoo petenge enda kenge singi dupapi yuu taono dokonya kenge singi akali dupapi dupanya mona minao sakatasetakamaitala Polo Banapasapa dolapo minao koyasina leami-pyaa. Dopa lateaminopa dokaitame dolapo nyakamanya yuu ongonya nakatena lao watao piami-pyaa.
Dopa piaminopa dolapome yuu kuni kungumapi nyalambonya mokonya pateamo dupa tange-kisa lyanda lanya setapakamaitala Aikoniame yuu taono dokonya peambi-pyaa.
Dopa piambinopa Andioko tange masoo miningi dupa mona yaepengepa Oli Sipitisapa dolapome tumbatae kateami-pyaa.
Polo Banapasapa dolapome piambinoli pyoo Aikoniama yuu dokonya Jutamanya losuu anda dokonya kolandeambi-pyaa. Kolandatala dolapome endakali dupa pii auu pyoo lamaiyambinosa Jutapi tata wakapi longo dupame masoo miniami-pyaa.
Dopa piaminoaka doko, Juta masoo minala nayamino dupame endakali tata waka dupanya mona mende pali pali petakamaitala dupame masoo miningi kaiminingi dupa imbu kayamaina leami-pyaa.
Polo Banapasapa dolapo Aikoniame yuu dokonya yuu longo lao katapala Kamongonya kingilyaka katao paka nakayao pii lamaiyoo kateambi-pyaa. Kamongo dokome baanya mona epe palenge doko lao panenge wai pii lapae doko kyoto injisoo, akali dolapo-kisa kongalipi kalai paka pipaepi dupa pia-pyaa.
Dopa piamopa Aikoniame tange dupa wakale pyoloo petala, yangi dupame Juta dupa auu kayami-pyaa. Yangi dupame aposele dolapo auu kayami-pyaa.
Maitakao endakali tata waka dupapi, Juta dupapi, Juta dupanya isingi akali dupapi dupame Polo Banapasapa dolapo mana koo minao kaname pyamana leami-pyaa.
Dopa leamino doko akali olapome sepala Laikonia yuu dokonya paka peambi-pyaa. Laikonia yuu doko taono Lisata dokopa taono Depi dokopa dolaponya yuu tengesa joo siamo dupanyapi paka pao kateambi-pyaa.
Yuu dupanya katao Wai Pii Epe doko lao endakali dupa lamaiyoo kateambi-pyaa.
Lisata yuu dokonya akali moko koo mende petea-pyaa. Baanya endangimi mandeamo gii ongopa moko koyapae mandea-pyaa. Yuu mendaipi mende baa kaitini napaenge-pyaa.
Akali dokome Polome pii lao kateamo doko soo petea-pyaa. Polome akali doko kandokondape petala akali dokonya masoo miniamo dokome baanya moko auu pyaapomona lao masia-pyaa.
Dopa lao masetala Polome puu lao baa lamaiyoo, “Emba sakatatala embanya moko dolapome tolao toya kata!” lea-pyaa. Dopa leamopa akali dokome yapa sakatao katapala kaita paya-pyaa.
Endakali longo dupame Polome piamo doko kandatala Laikonia tangemanya pii lengeli pyoo puu lao lao, “Naimanya gote dupa endakali jetala naima-ketae epelyaminona,” leami-pyaa.
Dopa latala endakali dupame Banapasa kenge Susa leami-pyaa. Polome enomba nyoo pii lenge dokonya baa kenge Emesa leami-pyaa.
Taono dokonya pyakaenge kaita dosa sambo gote Susa lenge dokonya losuu anda mende katenge-pyaa. Susa dokonya pitisa dokome mena pulumakao ita diimi yati petae mendapua minao lome kambu dokonya ipupala endakali dupa-pipa Susa doko lao kundi maiyanya piami-pyaa.
Dupame dopa pyaanya pilyamino lapae sepala aposele Banapasapa Polopa dolapome nyilyambonya yonge pee pingi dupa kanguopala endakali kateamino dokonya alo pyao epeambi-pyaa. Ipupala puu lao lao pituu, “Anematupa, aipuma dopa pilyamipi? Nalimba nyakama endakali kalyamino dopaleaka. Angi nanjepenge sambo gote datupa kayapala Gote lete katenge doko lao masoo minalapale lao Wai Pii Epe doko nyakama langilyambano. Baame yuupi, kaitipi, endakipi dee dupanya silyamo dupa pitakapi dupa wapuiya-pyaa.
<range>
Wamba yuu gii dupa pitakanya baame endakali tata dupa pitakame masoo kaita payamino dupa paena kaya-pyaa.
Dopaka doko, Goteme baa tange panasoo kalai epe dupa pyoo katenge. Kaiti-kisa katao aiyuu epenge dupapi nee tata dupa epasekenge gii dupapi dupa baame nyakama-kisa epena lekenge. Baame nee epepa mona lyuu lengepa dolapome nyakama tiaka pisekelyamona,” leambi-pyaa.
Dopa leambinoaka doko, dupame nyilyambo lao kundi maiyanya piamino doko kaena lao etete lekeleke koo tao kaita lyokeambi-pyaa.
Andioko dokopa Aikoniame dokopa yuu dolaponya Juta mendapuame ipupala endakali dupanya masingi sakatasiami-pyaa. Dopa piaminopa dokaitame Polo kaname piami-pyaa. Kaname pyapala kumatelyamo lao masetala baa pyalya lao nyoo taono dokonya kamalyatena nepeami-pyaa.
Dokopa masoo miningi endakali dupame ipupala Polo siamo dosa katao kakopeami-pyaa. Dopa piaminopa Polome sakatatala taono dokonya dee pilyia-pyaa. Taita dopa pyoo baa Banapasapa Depi yuu dokonya peambi-pyaa.
Dolapome Wai Pii Epe doko taono Depi dokonya lamaitala nyalambome endakali longo dupa Jisasa lao masoo miningi jina leambi-pyaa. Dopa petala maitakao yuu taono Lisatapi Aikoniamepi Andiokopi dutupanya pilyetala, masoo miniamino endakali dupa pupu lasiambi-pyaa. Nyakamame Jisasa lao masoo minokondape pyoo minalapape lao kyoto joo lamaiyambi-pyaa. Goteme isilyamo dokonya naima patamaka doko, wambao naimame kenda pipae longo silyamo kaitini dokonya payapengena leambi-pyaa.
<range>
Dopa latala dolapome sosa dii lao dupanya isingi akali katena lakamaiyambi-pyaa. Dolapome nee nanengemali pyoo nanao katao Kamongo doko lao loma setala masoo minateamino endakali dupa Kamongo dokome isina lao yakineambi-pyaa.
Dopa petala dolapome Pisitia yuu dokonya-kaita Pambilia yuu dokonya peambi-pyaa.
Pambilia yuu dokonya taono Peka dokonya pupala pii lamaiyambi-pyaa. Lamaitala Atelia yuu dokonya pupala sipi mendenya pituu Andioko yuu dokonya peambi-pyaa.
Yuu dokonya tange sosa dokome akali dolapome kalai pina lao Gotenya mona epe palenge dokonya wamba katasiami-pyaa. Kalai doko pyoo etapala dolapo Andioko yuu dokonyaka pilyiambi-pyaa.
Dolapo ipao Andioko yuu dokonya pyakayatala sosanya endakali dupa nyoo limbiambi-pyaa. Dopa petala, Goteme nyilyambo-pipa awapa kalai piapi baame endakali tata waka dupame masoo minina lao kaita doko lumbatakamaiyapi dupa dopa piana lao lamaiyambi-pyaa.
Andioko yuu dokonya akali dolapo masoo miningi endakali dupa-pipa awapa kote longo lao kateami-pyaa.
Dopa pyoo kateaminopa Juta mendapuame ipupala masoo miningi kaiminingi dupa mana lamaiyoo pituu, “Nyakamame Moseseme mana seteamoli pyoo elya pingi kambu kepala nayatamino kandao doko, Goteme nyakama pyoo nyala nayatana,” lamaiyami-pyaa.
Dopa lao mana lamaiyoo kateaminosa Polo Banapasapame etete imbu kayapala dupa-pipa pii yanda pyoloo piami-pyaa. Dopa piaminopa masoo miniamino dupame Polo Banapasa-pipa dee nyakamanya akali mendatupapi yapao nyepala Jetusaleme yuu dokonya aposelepi isingi akalipi dupa-pipa pii lao tolasala pena leami-pyaa.
Sosa dokome akali dupa pena lateaminopa Pinisiapa Samatiapa yuu dolaponya-kaita peami-pyaa. Pao pituu Goteme endakali tata waka dupanya mona dopa pyoo kapilyakamaiyana lao pii doko lamaiyoaka peami-pyaa. Pii dokome masoo miningi kaiminingi dupanya mona etete yaepasakamaiyami-pyaa.
Dupa Jetusaleme yuu dokonya pao pyakamateaminopa Jetusaleme tange sosa dokopi, aposele dupapi, isingi akali dupapi dupame akali epeamino dupa taeme ipamini lamo lao lanyiami-pyaa. Dopa peteaminopa Polo Banapasapame Goteme nalimba-pipa awapa kalai dupa pitaka piana lao panao lamaiyambi-pyaa.
Dopa lao lamaiyambiaka doko, Patasi dupanya masoo miningi akali mendapuame sakatao lao pituu, “Nyakamame akali dupanya elya pingi kambu kepatakamaitala, Moseseme mana setapae nyiamo dupa watao minina lao lamaipengena,” leami-pyaa.
Dopa leaminosa aposele dupapi isingi akali dupapi dutupame pii dokonya lao wasalanya limbiami-pyaa.
Limbatala pii longo lao yanda pyoloo pyoo peteaminopa, Pitame toya katapala pii mende dupa kandao lao pituu, “Kaimia paluma, wamba Goteme naima-kisa kalai mokosoo pituu, endakali tata waka dupame Wai Pii Epe doko sepala masoo minina lao nambame lamaitinopa lao baame namba yapao nyiamo doko nyakamame masilyamino.
Mona kandenge Gote dokome endakali tata waka dupa lanyetona lao masiamo doko laitaka pyaanya Oli Sipitisa doko naima diamoliaka pyoo dupa maiya.
Goteme naima-kisa mana waka mende minatala, tata waka dupa-kisa mana waka mendeaka pyoo minala naya. Masoo miniamino ongonya baame dupanya koo dupa kunanya nepakamaiya.
Dopana, aipuma nyakamame indupa Gote minao makande pyaanya kenda pipae naimanya yumbange dupapi naimapimi kapa pao nasiamano doko masoo miningi endakali dupa-ketae setamana lao masilyamipi?
Dopaka doko, naimame dapa lao masoo minilyamano: Kamongo Jisasanya mona epe palenge dokome naima pyoo nyepea. Endakali tata waka dupa dopaka peteana,” lea-pyaa.
Pitame dopa lateamopa endakali longo limbiamino dupame pii mende naleami-pyaa. Banapasa Polopame nalimba-kisa endakali tata waka dupanya kainanya Goteme kongalipi kalai paka pipaepi dupa piana lao leambino doko dupame soo peteami-pyaa.
Dokopa Jemesame lao pituu, “Kaimia paluma, nambame pii mende lelyona salapape.
Goteme wambao endakali tata waka dupa-kisa ipupala dupa baanya joo katatamina lao lanyiamo doko Saimoneme panao nyakama langitalamo.
Potopesa dupame pii mendai dokoaka lao pepa piamino doko dapa lao pyapae mee silyamo:
‘ “Maitakao namba pilyetala Dapitinya andalakembatae silyamo doko dee pito. Anda dokonya koyatamo dupa nambame dee wasoo pinya katato.
Dopana, nambanya latae endakali tata waka dupa pitakame namba kutatami.” Wamba waka pitona lao panasetala pilyamo Kamongo dokomeaka dopa lelyamona,’ lao pepa pyapae silyamo.
<range>
“Tenge dokonya minao tata waka dupame Gote lao mona kapilyilyamino endakali dupa kenda pisala nayamana lao nambame masilyo.
Dopa napinya, dupame sambo gote lao kundi maitae nee dupapi, mena yakapi mange minao kaimindokao kumasetae dupapi, taiyoko pyapae dupapi dupanya nala nayao kepo kolenge mana dupa watao napayalapape lao pepa pyasakamaimana.
Doko, wamba waka akali dupame yuu taono dupa pitakanya Sambasa dii lao Jutamanya losuu anda dupanya Mosesenya pii doko itaki pyao lamaiyamino doko lamaiyoaka kalyaminona,” Jemesame dopa lea-pyaa.
Dokopa aposelepi, isingi akalipi, sosanya endakali dupa pitakapimi nyakamanya akali mendapua yapao nyepala Polopa Banapasapa-pipa Andioko yuu taono dokonya pena leami-pyaa. Dupame Sailasapa Jutasa baa kenge mende Basapasa lenge dokopa dolapo pena leami-pyaa. Dolapo masoo miningi kaiminingi dupanya andake joo kateambi-pyaa.
Dolapo-kisa dupame dapa lao u pepa mende pyapala pyasiami-pyaa. “Naima aposelepi isingi akalipi masoo miningi kaiminingi dupame nyakama tata waka masoo miningi kaiminingi Andioko yuu dokopi, Sitia yuu dokopi, Silisia yuu dokopi yuu dutupanya kalyamino dupa nyakama auu pyoo kalyepape lelyamano.
Naimanya akali mendapuame nyakamanya masingi sakatasakao dupanya pii dokome nyakamanya mona koo palisekelyamino leamino pii doko sepeama. Dopaka doko, naimame dopa pina naleama.
Dopana, indupa naimame mona mendai paliuu akali mendalapo yapao nyepala, naimanya auu kaenge Polo Banapasa-pipa awapa nyakama kalyamino ongonya epekena lelyamano.
Polo Banapasapa dolapome naimanya Kamongo Jisasa Kataisanya kenge doko lao minalyoo katao kumingi doko paka nakaengemba.
Dopana, naimame Jutasa Sailasapa dolapo epekena latala dolapome pii datupaka nyakama langina lelyamano:
Naimapi Oli Sipitisa dokopimi nyakama-kisa kenda pipae mende setala nayamana lao masilyamano. Nyakamame mana datupa iki dapa pyoo minalapape:
sambo gote dupa kundi maitae dupapi, taiyoko pyapae dupapi, mena yakapi mange minao kaimindokao kumasetae dupapi dupa nala nayalapape. Kepo kolala nayalapapeaka. Mana koo dupa nepatala wakale katatamino kandao doko, nyakama auu pyoo katatami. Pii utupaka iki lelyamanona,” lao pepa pyasakamaiyami-pyaa.
Dopa lao pepa pyapala minao pena lateaminopa akali dolapome Andioko yuu dokonya pyakanatala sosanya endakali dupa limbina latala pepa doko dupa maiyambi-pyaa.
Maitiambinopa Andioko tange dupame pii auu pipae siamo dupa itaki pyao kandatala mona yaepeami-pyaa.
Jutasa Sailasapa dolapo potopesa joo kateambiaka-pyaa. Dolapome pii longo lao lamaiyoo masoo miningi kaiminingi dupanya mona minao sakatasetakamaitala pupu lasiambi-pyaa.
Dolapo kote mendatupa yuu dokonya katapeambinopa masoo miningi kaiminingi dupame dolapo auu pyoo lasa latala epena leamino endakali dupa kateamino yuu dokonya pilyina leami-pyaa.
[Dopaka doko, Sailasa dokome Andioko yuu dokonya mee katatoakana lao masetala katea-pyaa.]
Polo Banapasapa Andioko yuu dokonya kote mendatupa apata dee kateambiaka-pyaa. Dokopa akali mendapua-pipa awapa katao Kamongonya Wai Pii Epe doko endakali dupa lamaita mana lamaita pyoo kateambi-pyaa.
Kote mendatupa pateamopa Polome Banapasa lamaiyoo, “Nalimba dee pilyetala yuu taono dupa pitakanya Kamongonya pii doko lamaiyambano masoo miningi kaiminingi dupa aipa pyoo kalyamipi lao kanja bonalena,” lea-pyaa.
Dopa leamopa Banapasame Jone Make lenge doko apata mona lanyimbuali lao masia-pyaa.
Dopa lao masiamopa Polome akali dokome nalimba Pambilia yuu dokonya yakinatala kalai pyaanya awapa napeamano doko lanyoo patambanopa kapa napatana daa lao masia-pyaa.
Dokonya akali dolapome pii imbu kayao laloo petala tale piambi-pyaa. Tale petala Banapasame Make lanyepala sipi mendenya pituu Saipotasa yuu dokonya pea-pyaa.
Polome Sailasa yapao nyepeamopa masoo miningi kaiminingi dupame Kamongonya mona epe palenge doko emba-pipa awapa pupape lateaminopa pea-pyaa.
Pupala baame Sitiapa Silisiapa yuu dolaponya sosa dupa pupu lasoo paya-pyaa.
Polo baa yuu Depipa Lisatapa dolaponya peaka-pyaa. Lisata yuu dokonya Jisasa masoo miningi akali Timoti lenge mende katea-pyaa. Timoti endangi doko masoo minao petenge Juta enda mende-pyaa. Baanya takange doko Gitiki tange-pyaa.
Yuu Lisatapa Aikoniamepa dolaponya masoo miningi kaiminingi dupame Timoti doko auu pipaena lengema-pyaa.
Polome Timoti lanyoo tole patambana lao masetala baanya elya pingi kambu kepakamaiya-pyaa. Doko, yuu dokonya Juta endakali kateamino dupame Timotinya takange doko Gitiki tangena lao masiamino dokonya dopa pia-pyaa.
Polo, Timoti, Sailasapi dutupame yuu taono dupanya pupala aposelepi isingi akalipi dupame Jetusaleme pii wasoo lanya seteaminoli pyoo endakali dupame pina lao lamaiyami-pyaa.
Dopa piaminopa sosa dupanya masoo miningi doko kyoto jema jema piamopa koteaka lao endakali longo mendapuame sosa dupanya konda peta peta piami-pyaa.
Oli Sipitisa dokome Esia yuu dokonya pii lamaiya napena lao kaita lyokeamopa akali dutupame Pitisiapi Galasiapa yuu dolaponya-kaita peami-pyaa.
Pao Misia yuu dokonya pyakamatala Bitinia yuu dokonya paanya piaminopa Jisasanya Sipitisa dokome napena lao kaita lyokea-pyaa.
Dokopa akali dutupame Misia yuu dokonya-kaita Toasa yuu taono dokonya peami-pyaa.
Pao pyakanatala paleaminopa kuka Polome kombeame Masetonia tange akali mendeme toya katapala wii lao, “Embame aetena naima nisala ipu!” leamo kandea-pyaa.
Kombea piamo dokonya naimame Masetonia yuu dokonya yapa monalena latala kaitini mende kutiama. Doko, Goteme Masetonia tange dupa Wai Pii Epe doko lamaiya pupale lao wii latalame lumu lao masetala naimame dopa piama.
Dopa petala naimame Toasa yuu dokonya katao sipi mendenya pituu Samotesa yuu dokonya tolao peama. Taita dopa pyoo Niapolisa yuu dokonya peama.
Dopa petala naimame sipi doko Niapolisa yuu dokonya yakinatala Pilipae yuu dokonya peama. Taono Pilipae doko Masetonia yuu dokonya potopinja mupa dokonya sia. Loma tange dupame Pilipae yuu dokonya kapomane joo kateami. Naima kote mendatupa Pilipae dokonya kateama.
Sambasa gii dokopa naimame lome kaita dokonya kamalyatena pupala endaki mate mendenya peama. Endaki mate dosa loma singi panda mende singi joo pilyamo lao masiama. Endaki mate dosa pituu enda mendapua ipao limbiamino dupa-pipa pii leama.
Lao peteamanopa Gote lao tama pyoo petenge enda kenge Litia lenge mendeme naimanya pii sia. Baa taono Tayataita tange-pyaa. Baame lapalapa wene pyapaedupame topo nyoo petenge-pyaa. Kamongo dokome enda dokonya mona kapilyakamaiyamopa Polome pii leamo dupa baame sokondape pyoo sia.
Dokopa naimame enda dokopi baanya andaka awapa palenge dupapinya kaimbu pyakamaiyama. Dokopa baame naima langyoo, “Nambame Kamongo doko lao masoo minao pilyeno lao nyakamame masetamino kandao doko, nambanya andaka pitimana ipupa,” lao kongo lea.
Kote mende naimame loma singi panda dokonya paanya peamanopa kendemane wanaku mende kaitinisa kandanyiama. Wanaku enjele koo paleta dokome pyongo pyao tanga pitamo dupapi yalo petae dupapi dupa lao panelyamosa wanaku doko isingi akali dupame dokonya oapi longo nyingima-pyaa.
Wanaku dokome Polopi naimapi watao ipupala puu lao lao pituu, “Akali dutupame Etete Ketae Katenge Gote dokonya kendemane joo katao Gotenya pyoo nyingi kaitini mende nyakama langyoo kalyaminona,” lea.
Kote longo lao dopa lati siamosa maka kayapala Polome kapilyetala enjele koo wanaku doko-kisa paleamo doko kandao lao pituu, “Jisasa Kataisanya kenge doko lao embame wanaku dake yakinatala puu lelyona,” lea. Dopa leamo dokopaka enjele koo dokome wanaku doko yakinatala pea.
Dokopa wanaku doko isingi akali dupame naimanya oapi nyingi kaitini doko etalame lamo lao masetala, Polo Sailasapa dolapo puu lao minatala pyalya lao nyoo endakali limbingi kamapi dokonya peami-pyaa. Laminao pao nyakamanya Loma tange taono isingi akali dupa maitala lao pituu, “Akali Juta dalapome naimanya taono dakenya endakali dupanya mona mende pali pali pyakamaiyambi.
<range>
Akali dalapome mana langilyambino dupa naima Loma tange dupanya daa lapae singina, naimame kapa pao nyoo napitamana,” leami.
Endakali dupa pitakame akali dolapo-kisa pii watambao leami. Dopa leaminopa taono isingi dupame nyakamame akali dolaponya yonge pee pingi dupa puu lao lapinya nepatala kyoo konjame pina leami.
Dopa lateaminopa dupame akali dolapo paa longosa kyoo konjame pyapala anjoo anjingi andaka pyandeami. Pyandatala anjetae isingi akali doko lamaiyoo, “Embame akali dalapo isokondape pyoo isepena,” leami.
Anjingi anda isingi akali dokome pii dopa leamino doko sepala akali dolapo anjingi anda andakote etete palo mendenya anjoo pyandea. Pyandatala endakali moko nyoo anjingi palaŋa ita tumbyepae mendalaponya baame akali dolaponya moko nyoo pyasetala ita dolapo minao keto latala anjoo tambukinea-pyaa.
Dopa piamopa kukuma andatombe dokonya Polo Sailasapame loma soo Gote lao wee lao peteambino doko anjingi anda dokonya paleamino endakali dupame sepala lenge takatae siami-pyaa.
Dokopa titiwali andake mende pupae lao minalu piamo dokome anjingi anda dokonya paka andake dupa ema-ema pia-pyaa. Ema piamo dokome anjingi anda kaita dupa pitaka lumbapae soo endakali anjetae paleamino dupa pitakanya ŋili kende dupa mokapae soaka pia-pyaa.
Titiwali miniamo doko sepala anjingi anda isingi dokome luu paliuu sakatatala anjingi anda kaita dupa lumbapae siamo kandea-pyaa. Kandatala anjetae endakali dupa pitaka pamini lamo lao masia-pyaa. Dopa lao masetala baame baanya konjua doko kolanyetala baa tange pyao kumasalanya pia-pyaa.
Dopa piamopa Polome puu lao, “Embame emba tange koyasala nayape, naima pitaka angenya palelyamanona,” lea-pyaa.
Dokopa anjetae isingi akali dokome kia mende peena latala alo pyao andaka kolandea-pyaa. Kolandatala Polo Sailasapa paleambino dosa paka kayao walu lao tombauli sia-pyaa.
Tombauli soo sakatatala baame akali dolapo laminao kamanda pupala, “Akali andake anelyapo, Goteme namba pyoo nyina lao aipa pyuape?” lea-pyaa.
Dopa leamopa akali dolapome baa lamaiyoo, “Embame Kamongo Jisasa lao masoo minape. Dokonya Goteme emba pyoo nyeta. Baame embanya andaka awapa palenge dupa pyoo nyetakana,” leambi-pyaa.
Dopa latala Polo Sailasapame baapi baanya andaka awapa palenge dupa pitaka Kamongonya lao pii lamaiyambi-pyaa.
Kuka gii dokopaka baame akali dolapo lanyepala pyapae dupa kaimbu pyao nepakamaiya-pyaa. Dopa piamopa dolapome baapi baanya andaka awapa palenge dupa pitaka-pipa Gotenya kaimbu doko pupae pyakamaiyambi-pyaa.
Kaimbu pyatakamaiyambinopa baame akali dolapo laminao palenge anda namba ketae dokonya kolandatala nee yangao maiya-pyaa. Baame Gote lao masoo miniamo dokonya baapi baanya andaka awapa palenge dupapimi mona yaepeami-pyaa.
Yuu yongateamopa taono isingi akali dupame yanda singi mendapuame akali dolapo mokena lao anjetae isingi akali doko lamaiya pena leami-pyaa.
Yanda singi dupame anjetae isingi doko dopa lamaitiaminopa baame Polo lamaiyoo, “Taono isingi akali dupame nyilyambo mokape lao wai peelyamino, dokonya nyilyambo kamaka ipupala mona yaepatala pupa,” lea-pyaa.
Dopaka doko, Polome yanda singi dupa lamaiyoo, “Nalimba Loma tange dolapo dupame kosa mende nalao endakali dupanya enombanya konjame pyapala anjingi andaka mee anjinya palyetala, dee indupa elyakao mokatala pupa lelyamipi? Doko kapa daana, anjiamino akali dupameaka mokao nyala epena kayalapa,” lea-pyaa.
Yanda singi dupame pupala taono isingi akali dupa Polome pii leamo doko lamaiyaminopa akali dolapo Loma tange lumu lao sepala paka kayami-pyaa.
Dokonya dupame ipao akali dolaponya mona auu pisakamaiyoo kamaka lanyiami-pyaa. Dopa petala akali dolapo kandao, “Anelyapo, nyilyambome taono dake yakinatala pupapoko,” leami-pyaa.
Dokopa akali dolapo anjingi anda doko yakinatala enda Litianya andaka peambi-pyaa. Pupala anda dokonya masoo miningi kaiminingi dupa kandatala mona epe palisakamaiyoo pii mendapua lamaiyambi-pyaa. Dopa petala dolapo peambi-pyaa.
Polo Sailasapame Amapipolisapa Apoloniapa yuu dolaponya-kaita pao taono Tesalonaika dokonya pyakameambi-pyaa. Yuu dokonya Jutamanya losuu anda mende katenge-pyaa.
Polome pingiliaka pyoo Juta dupa-pipa awapa anda dokonya kolandatala Sambasa tepoma Gotenya pii pepa pyapae siamo dokonya endakali dupa-pipa pii laloo pyoo katea-pyaa.
Kataisa dokome tanda nao kumatana lapae siamo dokopa malunya sakatatana lapae siamo dokopa dolaponya tenge dupa baame dupa laitaka pyoo lao panao katea-pyaa. Baame dupa lamaiyoo, “Nambame nyakama langyoo, Jisasa dokoaka baa Kataisana,” lea-pyaa.
Dokopa endakali mendatupame masoo minatala Polo Sailasapa tole piami-pyaa. Gote lao tama pyoo katenge Gitiki endakali longo paka dupapi dee yuu dokonya tange akali andake dupanya enda longo mendapuapi dupame Polo Sailasapa tole piami-pyaa.
Dopa piaminopa Juta dupame tilya nyepala endakali limbingi kamapi dokonya akali makongapae mendapua nyoo limbiami-pyaa. Limbatala dee endakali longo mendapua nyoo limbateaminopa dupa pitakame taono dokonya pyao pilya pyana pyoo nimi namu lao limbingi doko minao koyasiami-pyaa. Dupame dopa pyoo akali Jesonenya andaka alo pyao ipao Polo Sailasapa nyoo endakali dupa maiyanya kutiami-pyaa.
Dupame akali dolapo kutao kayapala Jesonepi masoo miningi kaiminingi mendapua-pipa pyalya lao nyoo taono isingi akali dupa kateamisa peami-pyaa. Nyoo pupala ae lao, “Yuu dupa pitaka minao koyasiamino akali dupa dae ipatelyamino.
Jesoneme akali dupa lanyoo baanya andaka pupya. Akali dakaita pitakame Kapomane Isingi Mupa dokonya mana setapae dupa tuu pyoo nepengema. Dupame kiŋi waka Jisasa lenge mende kalyamoaka lengemana,” leami-pyaa.
Dopa leaminopa taono isingi akali dupapi endakali longo kambu piamino dupapimi pii doko sepala mona koo palyiami-pyaa.
Dopa petala taono isingi akali dupame Jesonepi masoo miningi kaiminingi dupapimi muni peena lao nyepala dee dopaka pitamino kandao doko, muni dutupa etete nyetamana latala pena kayami-pyaa.
Dopa peteaminopa masoo miningi kaiminingi dupame Polo Sailasapa Betia yuu dokonya kuakama yapa pena leami-pyaa. Akali dolapo Betia yuu dokonya pyakamatala Jutamanya losuu anda dokonya kolandeambi-pyaa.
Juta endakali Betia kateamino dupame Juta endakali Tesalonaika kateamino dupa ita minao mona palenge akali kateami-pyaa. Dupame Wai Pii Epe doko etete putitimi kumao siami-pyaa. Pii doko Gotenya pii pepa pyapae singi dokonya kiningi dopaka lao pyapae silyape lao koteaka lao kandokondape pyoo kateami-pyaa.
Dopa pyoo katao dupanya longo dupame masoo miniami-pyaa. Gitiki tange kenge singi enda mendapuapi akali longo mendapuapimi masoo miniamiaka-pyaa.
Maitakao Juta endakali Tesalonaika kateamino dupame Polome Betia yuu dokonya Gotenya pii doko lamaitilyamoakana lapae sepala dupa yuu dokonya epeamiaka-pyaa. Ipupala endakali dupa minao kyakasoo mona koo palisakamaiyami-pyaa.
Dopa piaminopa masoo miningi kaiminingi dupame Polo solowata pete singi yuu dokonya yapa pena leami-pyaa. Dokopa Sailasa Timotipa Betia mee kateambi-pyaa.
Polo mapala peamino akali dupame Atenesa yuu taono dokonya mapeami-pyaa. Polome akali dokaita lamaiyoo, “Sailasa Timotipa namba kalyo angenya yapa epena lamaiyepape,” lateamopa pilyiami-pyaa.
Polome Sailasa Timotipa Atenesa yuu dokonya malisoo katao kandeamopa taono dokonya sambo gote wasepe dupame tumbatae kateamo kandatala mona koo palea-pyaa.
Dopa pyoo katao Polo Jutamanya losuu anda dokonya pupala Juta dupapi endakali tata waka Gote lao tama pingi dupa-pipapi pii laloo pia-pyaa. Dee baame koteaka lao makesa singi kamapi dokonya pupala endakali ipao kambu piamino dupa-pipa pii laloo piaka-pyaa.
Epikutianamanya mana nyepae dupapi Setoikimanya mana nyepae dupapi dupanya masingi akali mendapuame ipao Polo-pipa pii yanda pyoloo piami-pyaa. Mendapuame lao pituu, “Kaina pii lao paenge akali dakeme aki masoo maku lelyape?” leami-pyaa. Yangimi lao pituu, “Akali dakeme gote yuu waka tange mendapuanya pii lao katata aipape?” leami-pyaa. Polome Jisasanya lao baa malunya sakateana lao lamaiyoo kateamo dokonya dopa leami-pyaa.
Dupame Polo laminao Ateopakasa kanjole dupa kateamino dokonya peami-pyaa. Pupala lao pituu, “Embame mana enenge lamaingi pyomo doko sipuma laka lao masilyamano.
Naimame embanya pii doko sipumanopa mendepale jipumosa pii dokonya tenge dupa sipuma laka lao masilyamano,” leami-pyaa.
Atenesa tange dupapi tata waka Atenesa ipao tisa nao katenge dupapimi pii enengepi mana enengepi dopale dupaka soani kayao katengema-pyaa.
Polome Ateopakasa kanjole dupanya kaina dokonya toya katapala lao pituu, “Atenesa tange akali nyakama, nambame kandapupa nyakamanya gote dupa lao etete minokondape pyoo miningima lamo.
Nambame payao pituu nyakamame tama pingima lamo dupa kanjo. Dee olata toko mendenya Naimame Nakandenge Gote doko lao pepa pyapae sipumu kanjoaka. Nyakamame nakandao mee tama pingima lamo dokonya lao nambame indupa langitoo.
Yuupi kaitipi dupanya silyamo dupa pitaka wapuiyamo Gote doko yuupi kaitipi dupanya Kamongo kalyamo. Dopana, baa endakali kingimi losuu anda petae dupanya nakatenge.
Baa opale mende daa jala naenge. Dee endakali mendeme baa kingi maipenge nanjingiaka. Baame iki endakali dupa pitaka lete katengepi, imambu singipi, oapi dupa pitaka maingi.
Baame endakali tata dupa pitaka yumbange mendainya pyakalyina latala yuu dupa pitakanya katena lea-pyaa. Wamba baame endakali dupanya gii dupa setakamaiyoo yuu dupa konjoo maitala dopa pia-pyaa.
Dupame mina kanda kanda pyoo Gote baa kutao kandapimi laka lao dopa pia-pyaa. Baa naimanya mendaipi mendepa tependa joo nakatenge.
“Naima baa mambele lete katao kaita payao kalyamano. Wamba nyakamanya wee pepa pingi akali mendapuame dopaka lao lao pituu, ‘Naima apata baanya mandipayakana,’ leami-pyaa.
Naima Gotenya mandipae kalyamano dokonya Gote baa opale endakalimi masetala kingimi etete auu pyoo golopi, silipapi, kanapimi wasingi dopalena lao masala nayapenge.
Wamba endakali dupame masala nayao koo piamino dokopa Goteme kanja naele pyoo kateamoaka doko, indupa baame yuu dupa pitakanya endakali dupa pitaka lamaiyoo, ‘Nyakama mona kapilyalapape,’ lelyamo.
Doko, baame gii seteamo dokonya akali mende yapao nyiamo doko-kisa baame pii lao tolao mana tolatae doko minao endakali dupa pitaka yapata. Baame dopa pitana lao akali doko malunya sakatasiamo dokome endakali dupa pitaka auu pyoo laitaka peteana,” Polome lea-pyaa.
Endakali kumapae malunya sakatenge pii Polome leamo doko sepala endakali yangimi gii kayao kaa kaa leami-pyaa. Endakali yangimi, “Gii mendepa pii dokonya dee setamana,” leami-pyaa.
Dopa leaminopa Polome endakali dupa yakinatala pea-pyaa.
Dopa piamopa yangimi baa tole pyatala masoo miniami-pyaa. Ateopakasa kanjole akali kenge Dayonisiasa lenge dokopi enda kenge Damatisa lenge dokopi dee endakali waka mendatupa-pipame masoo miniami-pyaa.
Maitakao Polome Atenesa yuu doko yakinatala Kotina yuu taono dokonya pea-pyaa.
Pupala baame akali Akuila lenge Juta mendepa baanya etanenge Pitisila lenge dokopa dolapo kandanyia-pyaa. Akali Akuila doko Pondasa tange-pyaa. Loma tange kapomane mupa Kolotiasa lenge dokome Juta endakali dupa pitaka Loma yuu dokonya yakinatala pena leamosa endakalipa dolapome Itali yuu doko kuki wambale yakinatala Kotina yuu dokonya ipao peteambi-pyaa. Peteambino dokonya Polo epea-pyaa.
Ipupala endakalipa dolapome kalai pingi mendai dokaitaka Polome pingi dokonya dolapo-pipa awapa katao kalai pyoo kateami-pyaa. Dutupame sele anda kii pingima-pyaa.
Sambasa dii lao Polome Jutamanya losuu anda dokonya pao Juta endakalipi Gitiki endakalipi dupanya mona minao kapilyakamaiyanya dupa-pipa pii laloo pyoo lamaiyoo katea-pyaa.
Sailasa Timotipa Masetonia katao Kotina epeambi-pyaa. Gii dokopa Polome pii lamaingi kalai doko iki kyoto joo pitoana lao masetala Juta endakali dupa kandao Jisasa baa Kataisana lao etete pupu lao lamaiya-pyaa.
Dopa lamaiyamopa dokaitame baame pii leamo dokonya tanga latala lamba leaminopa Polome baanya yonge pee pingi doko lyanda lanya nepatala dupa kandao, “Nyakama alu pitamino doko, nyakama tange mambele alu pitamina, namba-kisa tenge naseta. Dopana, namba endakali tata waka kalyamino dupanya patoana,” lea-pyaa.
Dopa latala baame dupa yakinatala Gote lao tama pyoo katenge akali Titiasa Jasatasa lenge dokonya andaka pea-pyaa. Anda doko Jutamanya losuu anda makisa dosa katenge-pyaa.
Losuu anda isoo katenge akali Kitisapasa lenge dokopi baanya palu dupapimi Kamongo doko lao masoo miniami-pyaa. Dee Kotina tange endakali waka longo dupame Polome Gotenya pii leamo doko sepala masoo minao kaimbu nyoaka kateami-pyaa.
Kote mendepa kuakama Kamongo dokome kombeame Polo dapa lamaiya-pyaa: “Emba paka kayala naenya pii lamaipi. Namba emba-pipa tole pyao kalyo tenge dokonya minao embame kambu piti napipi. Taono dakenya nambanya endakali longo dupa kalyaminona, mendeme sakatatala emba anguala nayatana,” Kamongo dokome dopa lea-pyaa.
<range>
Dopa lateamopa Polome Kotina yuu dokonya ee kana mendai dee kana tokange pyoo Gotenya pii doko endakali dupa mana lamaiyoo katea-pyaa.
Akali Galio doko Akaya yuu dokonya kapomane andake kateamo gii ongopa Juta endakali dupame masingi mendai palyetala Polo yanda piamaitala anjoo soo kosimi laa peami-pyaa.
Pupala lao pituu, “Akali dakeme mana setapae dupa yakinatala mana waka mende minao Gote lao tama pina lao endakali dupa pyalya lao nyalanya pii lamailyamona,” leami-pyaa.
Dopa leaminopa Polome pii laanya piamopa Galio dokome dokaita kandao, “Kanau, nyakama Juta dupa, akali dakeme kapomanenya mana mende nepatala mana koo andake mende minata pipyali kandao doko, nambame nyakamanya pii doko kapa pao sakapuli.
Dopaka doko, nyakame nyakama tangenya piipi, kengepi, mana setapaepi dupanya mendenya kosimi laa ipatamino kandao doko, nyakamanya kalai. Nambame pii dopale dupa sala nayatoana,” lea-pyaa.
Dopa latala baame dokaita watao pia-pyaa. Watao pyateamopa dokaita pitakame losuu anda isingi akali kenge Sosatenisa lenge doko Galiome kosa siamo makisa dosa minatala piami-pyaa. Dopa piaminoaka doko, Galiome kandele nakandele pia-pyaa.
<range>
Polome Kotina yuu taono dokonya masoo miningi kaiminingi dupa-pipa kote longo lao awapa katapala maitakao Sitia yuu dokonya paanya pituu nyakama kalyepape lao lasa lea-pyaa. Lasa latala sipi mende nyalanya Senekotia yuu taono dokonya pea-pyaa. Pupala Polome dokonya katao pii mende Gote kandao latala etete kiningi lelyona lao baanya iti tokea-pyaa. Dopa petala Pitisilapa Akuilapa dolapo-pipa sipi mendenya pituu Sitia yuu dokonya paanya taono Epesasa-kaita peami-pyaa.
Epesasa yuu dokonya pao pyakamatala Polome endakalipa dolapo dokonya yakinatala baa iki Jutamanya losuu anda dokonya kolandea-pyaa. Kolandatala baame Juta dupa-pipa pii laloo pia-pyaa.
Dokopa dupame, “Emba naima-pipa kote mendatupa awapa katamana,” leaminopa Polome ŋee nalea-pyaa.
Nee nalenya lao pituu, “Goteme yakana lao masetamo kandao doko, namba nyakama kalyamino angenya dee pilyetona,” lea-pyaa. Dopa latala baame dupa kandao lasa latala Epesasa yuu doko yakinea-pyaa.
Dopa petala sipi mendenya pituu taono Sisatia dokonya pea-pyaa. Pupala Jetusaleme pao sosa dokonya endakali kateamino dupa kingi nyia-pyaa. Dopa petala Andioko yuu dokonya pea-pyaa.
Andioko yuu dokonya kote longoleaka katapala Polome yuu doko yakinatala Galasiapa Pitisiapa yuu dolaponya yuu yakane mendai mendai lao dupanya pupala Jisasa masoo miningi endakali dupa pitaka pupu lasia-pyaa.
Akali Apolosa lenge Juta mende Epesasa yuu dokonya ipao katea-pyaa. Baa Alekesandia yuu taono dokonya tange-pyaa. Baame pii auu pyoo lao Gotenya pii pepa pyapae singi dupa masingi-pyaa.
Wamba endakali mendapuame akali Apolosa doko Kamongonya piipi manapi dupanya lao mana lamaiyami-pyaa. Dokopa baame etete kyoto joo pii tolao lao Jisasame piamo dupa endakali dupa mana lamaiya-pyaa. Joneme kaimbu pingi mana doko iki masia-pyaa.
Baame Jutamanya losuu anda dokonya tee pyao paka nakayao pii pupu lao leamo doko sepala Pitisilapa Akuilapa dolapome baa lanyepala Gotenya piipi manapi dupa etete tolasoo mana lamiyambi-pyaa.
Apolosa dokome Akaya yuu dokonya paanya piamosa masoo miningi kaiminingi dupame ongo etete yakana puu latala Akaya tange masoo miningi dupame akali dake lanyalapape lao pepa pyasakamaiyami-pyaa. Apolosa dokome Akaya yuu dokonya pupala baame Gotenya mona epe palenge dokome masoo minao kateamino endakali dupa nisokondape pyoo nisia-pyaa.
Baame endakali dupa pitakanya lengelyaapi dokonya Juta dupame pii kopeta leamino dupa pyanya paliuu tolao pupu lao lamaiyoo katea-pyaa. Apolosa dokome Gotenya pii pepa pyapae singi dokonya Jisasa baa Kataisa dokona lao panao lamaiya-pyaa.
Apolosa Kotina yuu dokonya kateamo gii dokopa Polome yuu manda dupanya-kaita payao ipao Epesasa pyakanatala yuu dokonya Jisasa masoo miningi endakali mendapua kateamino kandea-pyaa.
Kandatala baame dupa lamaiyoo, “Nyakamame masoo miniamino gii dokopa Oli Sipitisa doko nyiamipi?” lao pisia-pyaa. Dupame baa lamaiyoo, “Oli Sipitisa mende kalyamo lapae naimame nasiamana,” leami-pyaa.
Dopa leaminopa Polome dokaita lamaiyoo, “Nyakamame kaimbu aipale mende nyiamipi?” lea-pyaa. Dopa leamopa dupame baa lamaiyoo, “Naimame Jonenya kaimbu doko nyiamana,” leami-pyaa.
Dopa leaminopa Polome dokaita lamaiyoo, “Endakali mona kapilyiamino dupa Joneme kaimbu pyakamaiya. Joneme endakali dupa lamaiyoo, ‘Akali mende namba watao epelyamo doko lao masoo minalapape,’ lea-pyomo doko Jisasa kandao lea-pyaana,” lea-pyaa.
Polome pii leamo doko sepala dupame Kamongo Jisasanya kenge doko lao kaimbu nyiami-pyaa.
Kaimbu nyepeaminopa Polome dupanya aiyomba minani pyakamaiya-pyaa. Dokopa Oli Sipitisa doko dupa-kisa epeamopa dupame Gote lao tama pyoo pii tata waka dupa lao Gotenya pii panao lao kateami-pyaa.
Akali dupa pyasoo kingi ita mende-kisa dee lapomapi mende-pyaa.
Polome kana tepoma Jutamanya losuu anda dokonya kolandata pyoo paka nakayao Gotenya isingi dokonya lao endakali dupanya masingi sakatasakamaiyoo dupa-pipa pii laloo pyoo kateami-pyaa.
Dopa piamoaka doko, yangi dupame nyakamanya ingi monapi dupa kana jetala masoo minala nayami-pyaa. Dupame endakali enomba dupanya Kamongonya pii manapi dupa kandao pii koo leaminosa Polome dupa yakinatala pea-pyaa. Masoo miniamino dupa awapa lanyoo pupala akali Titanasa lenge dokonya mana lenge anda mendenya baame dupa-pipa koteaka lao pii laloo pyoo katea-pyaa.
Baame ee kana lapoma dopa pyoo katea-pyaa. Dopa piamopa Juta endakalipi tata wakapi yuu Esia kateamino dupa pitakame Kamongonya pii doko siami-pyaa.
Polonya kingilyaka dokonya Goteme kalai pupu lapae tata waka mendepale mendapua pia-pyaa.
Endakali dupame Polonya lapalapapi kalai pyaanya yonge pee sanga pyao kisa pingi dopale mendapuapi nyepala, nyoo pao endakali yaina pyapae dupa-kisa setapa piaminopa yaina dupa mee jeta pia-pyaa. Dopa piaminopa enjele koo endakali dupa-kisa paleamo dupame yakinatala peami-pyaa.
Dokopa enjele koo watao pyao paenge Juta mendapua epeami-pyaa. Dupame endakali-kisa enjele koo palenge dupa watao pyalanya Kamongo Jisasanya kenge doko lao makande pyoo dapa lengema-pyaa: “Polome lenge Jisasa dokonya kenge doko lao nambame nyakama pupa lelyona,” lengema-pyaa.
Jutamanya pitisa mupa Sipaa lenge dokonya ikiningi kalange dutupame mana doko minao kateami-pyaa.
Dopa piaminopa enjele koo dokome dokaita kandao, “Nambame Jisasa doko kandenge. Polo doko kandengeakana, nyakama angi apitupape?” lea-pyaa.
Dopa latala enjele koo paleta akali dokome dutupa-kisa pyakala ipupala dutupa pyaanya isa setapala ita minia-pyaa. Dopa pyoo yambale dupa lyokao lapinya nepatakamaiyamopa, dutupame baa yakintala papata too putiputi latae dupa paka pyoo peami-pyaa.
Maitakao Jutapi tata waka Epesasa dokonya kateamino dupapi dupa pitakame piamo doko sepala pakame kumapala dupame Kamongo Jisasanya kenge doko lao lalyoo kateami-pyaa.
Dokopa endakali longo masoo minateamino dupame ipata ipata pyoo nyakamanya mana miningi dupa lao panao tata leami-pyaa.
Topoli mana miningi akali longo dupame nyakamanya buku dupa nyoo elyambu petala endakali dupa pitakanya enombanya soo yangeami-pyaa. Dopa petala buku dupanya muni akipate peape lao itaki piaminopa kina tausene kingi ita yuungi jia-pyaa.
Mana dopale dupanya Kamongonya pii dokome ita minao kyoto joo tayama tayama pyoo taya-pyaa.
Dokopa Polome Masetoniapa Akayapa yuu dolaponya pupala Jetusaleme patoo lao kyoto joo masia-pyaa. Baame lao pituu, “Nambame Jetusaleme pupala dee Loma yuu dokonya patoakana,” lea-pyaa.
Dopa latala baame baanya nisingi akali Timoti Ilasatasapa dolapo Masetonia yuu dokonya wambao pena latala baa dee kote mendatupa Esia yuu dokonya mee katea-pyaa.
Gii dokopa endakali mendapuame Kataisanya pii manapi minao paenge dokonya imbu kayapala pundu andake mende sakatasiami-pyaa.
Akali Dimitiasa lenge mendeme oapi dupa silipame wasoo katea-pyaa. Baame Atemisadokonya losuu anda doko wangi tao yakane mendapua silipame wasoo katea-pyaa. Dopa pyoo baa-pipa awapa kalai pingi dupame yole longo lao nyoo katengema-pyaa.
Baame akali dokaitapi dee kalai dopale pingi dupapi dupa nyoo elyambu petala lao pituu, “Kaimia paluma, naimanya kalai dokonya yole longo lao naima-kisa epenge doko masilyamino.
Dee mende nyakamame soo kandao masilyamiaka kanja: Epesasa yuu dakenya iki daa, akali Polo dokome Esia yuu dake pitakanya endakali dupanya masingi aloo pisetakamaitala kaita duna waka mende laitaka pyoo, endakali kingimi gote wapuingi dupa angi daana lao lamailyamo.
Tenge dokonya minao endakali dupame naimanya kalai dake kilya kandatami. Doko iki napinya, dupame enda gote Atemisa dokonya losuu anda doko kandao angi mende daa lamona lao masetamiaka. Dopana, Esia tange dupapi dee yuu dupa pitakanya endakali kalyamino dupa pitakapimi enda Atemisa lao tama pilyamino dokonya kenge epe doko alu pitana,” Dimitiasa dokome dopa lea-pyaa.
Dupame pii doko sepala etete imbumi kumapala lao pituu, “Epesasa tange Atemisa doko andakena,” lao puu lao leami-pyaa.
Dopa latala dupame taono dokonya endakali dupanya masingi minao lungu piseteaminopa dokaita pitakame lalya lana petala alo pyao limbao petenge panda dokonya kolameami-pyaa. Polo-pipa awapa paenge akali Masetonia tange Gayasa lenge dokopa Atitakasa lenge dokopa dolapo puu lao anjetala pyalya lao nyoo peami-pyaa.
Polome endakali limbiamino dokonya paanya piamopa Jisasa masoo miningi endakali dupame napena lao kaita lyokeami-pyaa.
Esia tange kapomane dupanya mendapua Polonya kaita miningi kateamino dupame apata Polo kandao, “Emba limbilyamino panda ongonya napupi lao kyoto joo wai leami-pyaa.
Limbiamino endakali dupanya mendapuame pii mendeaka lao ae leaminopa mendapuame mendeaka lao ae leami-pyaa. Dopa lao nyakamanya masingi dupa kyekeamopa, aipuma limbilyamape lao longo dupame tenge masala nayami-pyaa.
Juta dupame akali Alekesanda lenge doko endakali dupanya enombanya kalya pena latala mendapuame pii wasoo maiyaminoli pyoo baame kingi pee latala dupanya pii yanu pyao laanya pia-pyaa.
Dopaka doko, dupame akali doko Juta lamo lao masetala pitakame pii mendai dopaka lao, “Epesasa tange Atemisa doko andakena,” lao puu lao lao kateaminopa kiloko gii lapomapi mende pea-pyaa.
Maitakao Epesasa tange kapomane andake dokome dokaita pii kaena latala, “Epesasa tange akali anematupa, enda gote Atemisa dokonya losuu anda dokopa kaiti-kisa tae yainanda kuli mende isa epeamo dokopa dolapo naima Epesasa tange dupame isoo kalyamano doko endakali pitakame kandengema daape.
Endakali mendaipi mendeme doko sambona laa nayatana, nyakama pii kayalapa. Opale mende pyaanya pitamino doko yapa napyepape.
Nyakamame akali laminao ipamino dolapome losuu anda dupanya pakepi mende nanyimbi. Naimanya enda gote doko kandao pii koopi mende nalambiaka.
Dee Dimitiasa mauwapi baa-pipa awapa kalai pingi dupapi dupame mende kosimi lapenge jetamo kandao doko, kosa lapenge gii soo kapomane andake dupa katao pilyamino. Dupa katatamino dokopa dupame mende kosimi laa laa pina kayalapape.
Dee nyakamame pii lapenge setamoaka kandao doko, limbingi mana watao minao ipao tolasepenge.
Angi tenge mende nakatamopa ae lalya lana pyoo katalamano dokonya kapomane dupame naima-kisa pii setapimili lamo. Dupame naima kandatala dokonya pisipimili kandao doko, naimame kapa pao yanu napyapumalina,” lea-pyaa. Kapomane andake dokome dopa latala limbiamino dupa pena lea-pyaa.
Epesasa tange dupame ae lalya lana piamino doko etapeamopa Polome Jisasa masoo miningi endakali dupa epena lea-pyaa. Epeaminopa baame pii epe mendapua dupa pupu lasoo lamaiya-pyaa. Dopa petala dupa lasa latala baa Masetonia yuu dokonya pea-pyaa.
Baame Masetonia yuu yakane dupanya payao endakali dupa pii longo lamaiyoo pupu lasetala Gitiki yuu dokonya pea-pyaa.
Yuu dokonya kana tepoma katapala Sitia yuu dokonya sipinya pituu paanya piamopa Juta dupame baa pyao kumasalanya pii lao wasilyamino lapae doko sia-pyaa. Sepala Polome Masetonia yuu dokonya-kaita Sitia pilyetoana lao masia-pyaa.
Betia tange Pitasa ikiningi Sopata lenge dokopi, Tesalonaika tange Atitakasa Sekandasapi, Depi tange Gayasa lenge dokopi Timoti dokopi Esia tange Tikikasa Topimasapi akali dutupa Polo-pipa awapa payami-pyaa.
Dutupame wambao pupala naima malisoo Toasa yuu taono dokonya kateami-pyaa.
Naima Pilipae yuu taono dokonya kateamanopa betesanya iisa napalyoo nenge gii doko epea. Gii doko ipao pateamopa naima kote yuungi nepao sipinya pituu Toasa yuu dokonya dupa kateamisa pupala kote kalange kateama.
Angi Sandee dokonya Toasa tange dupa-pipa nee nyemana lao limbiamanopa Polome dupa pii lamaiya. Baa taita patona lao masetala pii lamaiyoaka kateamopa andatombe jia.
Naima limbao peteamano anda palo ketae namba tepo dokonya lama kaiyepae longo mendapu sia.
Wane patange Yutikasa lenge mende windoa kaita dokonya pii soo petea. Dopa piamopa Polome pii longo leamopa Yutikasa doko etete lemongati latala anda ketae namba tepo dokonya pituu isa mangea. Endakali dupame baa nyala peaminopa kumapae tupi siamo kandeami.
Poleme isa pupala wane kumapae siamo doko kopinyetala lao pituu, “Nyakamame yako lao ee kayalapa. Wane dake dee lenge telyamona,” lea.
Dopa latala Polo-pipa anda palo kisa dokonya dee pupala nee nyiama. Nee nyepala pii longo waipa soo lamaiyoo kateamo dokopa yuu yongea. Yongateamopa Polo baa pea.
Dokaitame wane doko lenge telyamona lao masetala mona etete yaepao andaka laminao peami.
Polome naima sipinya pituu Asosa yuu dokonya wambao pataminopa baa itange kaitini pato lao masetala kaitini depa latea-pyaa. Dopa piamoli pyoo naima pupala Polo baa kandanyetala lanyema sipinya pituu awapa paamano lao masiama.
Dokopa Asosa yuu dokonya Polome naima kandanyeteamopa naimame baa sipinya lanyepala pituu Mitilini yuu taono dokonya awapa peama.
Naimame Mitilini yuu dokonya katao sipinya pituu taita dopa pyoo Kayosa yuu dokonya tengesa joo peama. Oo yongama sipinya pituu Semosa yuu dokonya peama. Oo yongama Mailitasa yuu taono dokonya peama.
Polome Esia yuu dokonya koto longo nakatao yapa pato kandao Pendekosa gii doko kapa pao Jetusaleme dokonya kandatona lao masia. Dopa lao masiamosa naimame Epesasa pupenge doko kayapala sipinya pituu peama.
Naima Mailitasa yuu dokonya pyakamatala Polome Epesasa tange sosa dokonya isingi akali dupa epena lao akali mendeme lanyala pena lea.
Isingi akali dupa epeaminopa baame dupa lamaiyoo, “Wamba namba Esia yuu dakenya tee pyao ipupala nyakama-pipa koteaka lao aipa pyoo katee kandeamape lao doko nyakamame masilyamino.
Juta dupame namba koyasalanya pii lao wasetala namba makande piami. Dopa piaminoaka doko, namba anasale joo katao Kamongonya kalai doko lekeleke tao pyakamaiyoaka kateo kandeami.
Nambame pii manapi nyakama auu pisepenge dupanya mendaipi mende nyakama-kisa yapae napyoo, nyakamanya limbingi pandapi palenge andapi dupanya katao pii doko panao mana langyoo kateo kandeami.
Jutapi wakapi dupa pitakame koo dupa maita maitala Gote lao mona kapilyetala naimanya Kamongo Jisasa lao masoo minina lao nambame pii etete kyoto joo lamaiyo.
Oli Sipitisa dokome namba langipumuli pyoo Jetusaleme patopa, aki mende namba-kisa ipatape lao masala nayao pelyo.
Wamba namba taono waka waka dupanya pao kateopa Oli Sipitisa dokome anjingi kendepi kenda pipaepi dupa namba-kisa ipatana lao namba langiamo doko iki masoo pelyo.
Dopana, namba lenge tao kalyo doko angina lao masala naelyo. Nambame pipulyamo doko pyoo etapatoo. Gotenya mona epe palenge dokonya lao Wai Pii Epe lao panenge kalai Kamongo Jisasa-kisa nyio doko pyoo etasoani kaelyo.
Wamba amba nyakamanya yuu waka waka dupanya payao Goteme naima isilyamona lao pii doko lao kateo kandeami. Dee nyakama pitakame namba nakandatamina lao masilyo.
“Dopana, indupa nambame nyakama kiningi langilyo. Nyakamanya endakali mendaipi mende alu pitamo kandao doko, namba mambele daa.
Nambame paka nakayao Goteme pituna leamo dupa pitaka nyakama langio daape.
Nyakamame nyakama tangepi Jisasa minao paenge endakali dupapi dupa kandao isoo kalyepape. Oli Sipitisa tangeme kalai doko pyepape leamoli pyoo Gotenya sosa doko setao kalyepape. Goteme baanya Ikininginya taiyoko dokome dupa sambao nyiamo dokonya baanya joo kalyamino.
Namba patatopa endakali mendapuame yana kapua joo ipupala nyakama Jisasa minao paenge endakali dupa kondo kayao wakuala nayatamina lao masilyo.
Nyakama tangenya akali mendapuame Jisasa masoo miningi endakali dupa andiki pyoo nyalanya sambo pii lao naimanya pii watalapa lao katatamina lao masilyo.
Dopana, nyakama lenge tao waa katao kalyepape. Namba nyakama-pipa ee kana tepo katao mona sakatasakalanya kuka kotakapi pii ee lao langyoo kateo doko kame nasalapape.
Indupa nambame nyakama Gotenya kingipa baanya mona epe palenge piipa dolaponya yakinelyo. Baame kapa pao nyakama pupu lasetala baanya epasetae endakali dupa pitaka epe dupa maingili pyoo kapa pao nyakama dita.
Nambame endakali mendaipi mendenya munipi yonge peepi dupanya mende namba nyipu laka lao masoo nakateo.
Namba mende daa jiapi namba-pipa awapa kateamano dupa mende daa jiapi doko nambanya kingimi kalai pyoo nisio doko nyakamame masilyamino.
Nambame kalai lekeleke tao pio dupa pitakame naimame dopa pyoo endakali tambo lapae dupa nisepengena lao nyakama laitaka peteo. Kamongo Jisasame lao pituu, ‘Endakali mendeme opale mende nyepala mona yaepapengeaka doko, maitala etete mona yaepapengena,’ leamo doko kame nasalapape,” Polome dopa lea.
Polome pii dutupa lao etapala luma lakapeamopa isingi akali dutupa pitaka-pipa loma siami.
Dopa petala dupa pitakame ee andake lao baa lasa lao kopyoo nunu piami.
Nyakamame namba dee nakandatamina lao pii leamo dokome mona etete kenda pisiamopa dupame baa laminao sipi siamo dokonya mapala peami.
Epesasa tange dupame naima laminao pupala mapateaminopa, naimame dupa lasa latala sipinya pituu Kosa yuu taono dokonya tolao peama. Taita dopa pyoo yuu doko yakinatala sipinya pituu taono Losa peama. Losa yuu doko yakinatala taono Patata lenge dokonya peama.
Patata dokonya katao sipi mende Pinisia yuu dokonya paanya pianya naima dokonya pituu peama.
Sipinya pao pituu Saipotasa yuu doko kingi koya-kaita siamopa kandamama Sitia yuu taono Taya lenge dokonya peama. Sipi dokome pinju mandyuu yuu dokonya yakineamopa naima isa peama.
Taya yuu dokonya naimame masoo miningi endakali mendatupa kandasetala dupa-pipa kote kalange awapa kateama. Oli Sipitisa dokome dupa lungu piamopa dupame Polo lamaiyoo, “Emba Jetusaleme napupi,” leami.
Dokopa naima yuu dokonya katapenge gii dutupa katao etapala yuu doko yakinao peama. Masoo miningi akali dupa pitakapi dupanya enda wanepi dupame naima laminao taono dokonya kamalya peami. Dokopa solowata pete leamba dokonya lumame pitipala loma siama.
Loma setala naima dupa-pipa lasa laloo petala sipi dokonya pyakalyiamanopa dupa nyakamanya andaka pilyiami.
Naimame Taya yuu doko yakinatala sipinya pituu pao Tolemesa peama. Yuu dokonya masoo miningi kaiminingi dupa-pipa kingi nyepala kote mendai awapa kateama.
Dopa petala taita dopa pyoo sipinya pituu Sisatia yuu taono dokonya peama. Pupala waiyakali Pilipa lenge dokonya andaka awapa kateama. Pilipa doko wamba Jetusaleme tange masoo miningi dupame akali kalange yapao nyiamino dokonya mende-pyaa.
Baanya wanenge mapuakae kitomende dutupa akali napenya Gotenya pii doko panao lamaiyoo petengema-pyaa.
Naima kote mendatupa yuu dokonya kateamanopa potopesa Akapasa lenge doko Jutia yuu dokonya katao epea.
Baa naima kateamasa ipupala Polonya matapu doko lyokao nyoo Akapasa baanya kingi mokopi dupa yaki petala baame lao pituu, “Oli Sipitisa dokome dapa lelyamo: ‘Juta endakali Jetusaleme kalyamino dupame matapu dake tange doko dapa pyoo anjetala, masoo minala naengema endakali dupa maitamina,’ lelyamo,” lea.
Baame pii leamo doko sepala naimapi yuu dokonya tange endakali dupapimi, “Polo emba Jetusaleme napupi,” lao kyoto joo leama.
Dopa leamanoaka doko, Polome lao pituu, “Nyakamame aipuma ee lao nambanya mona kenda pisekelyamipi? Nambame Kamongo Jisasa lao masetala Jetusaleme pao anjetae palito dokonya iki depa latae nakalyo. Daa, kumato lao apata depa latae kalyoakana,” lea.
Dopa leamopa naimame baanya masingi doko aloo pisakamaipenge nanjiamosa Kamongo Goteme masilyamoli pyoo pina kayama latala pii mende naleama.
Kote mendatupa pateamopa naimanya oapi dupa depa latala Jetusaleme peama.
Sisatia tange Jisasa masoo miningi endakali mendapuame naima laminao akali Nesonenya andaka palyepale lao mapala peami. Akali Nesone doko Saipotasa tange mende-pyaa. Baame ee kana longo masoo minao katea-pyaa.
Naima Jetusaleme pao pyakameamano gii dokopa masoo miningi kaiminingi dupame naima mona yaepao lanyiami.
Taita dopa pyoo Polo apata Jemesa peteamo dokonya peama. Isingi akali dupa pitaka dokonya awapa peteamiaka-pyaa.
Dokopa Polome dokaita kingi nyepala baame kalai piamo dokonya Goteme endakali tata waka dupa-kisa piamo dupa pitaka panao lamaiyokondape pia.
Dupame pii doko sepala Gote lao tama piami. Dopa petala Polo lamaiyoo, “Kaimia, embame kandateleno. Juta endakali tausene longo dupame masoo minao katapelyamino. Dokaita pitakame mana setapae dupa etete minokondape pyoo katamana lao masingima.
Dopaka doko, akali mendapuame dokaita lamaiyoo lao pituu, ‘Polome Juta endakali tata waka kaina dupanya kalyamino dupame mana setapae Moseseme nyiamo dupa yakinalapape lenge. Nyakamanya wane dupanya elya pingi kambu kepala nayalapape lenge. Mana wambatae dupa watao minala nayalapape lengena,’ lao lamaipimi.
Dopana, naimame aipa pimape? Dokaitame emba ipatelenona lapae tenda salamini lumu.
Dopana, naimame emba langitamali pipi. Naimanya akali kitomendeme Gote kandao mendita mende kiningi pitamana leami.
Embame akali dutupa-pipa awapa pupala dutupame tangenya kaimala pipae walya pyao nepalanya mana miningimali pyoo minao katape. Embame dutupa nisoo yole setakamaipiaka. Dopa petatenopa akali kitomende dutupame nyakamanya mana doko etelyamona lao aiyomba iti tokatami. Mana setapae miningi endakali dupa pitakame mana dutupa kandatala Moseseme mana nyiamo dupa embame watao miningi lamo lao kandatami. Mendapuame emba-kisa pii seteamino dupa mee lamona lao masetamiaka.
Wamba naimame pii wasepala endakali tata waka Gote lao masoo minao kalyamino dupanya pepa pyasakamaiyama. Dokaitame sambo gote dupanya kundi maitae nee dupapi, taiyoko dupapi, mena yakapi mange minao kaimindokao kumasetae dupapi dupa nala nayao kepo kolao paenge mana dupa kaena lao pepa pyaseteamana,” lao Jemesapi Jetusaleme tange isingi akali dupapimi Polo lamaiyami.
Dopa leaminopa Polome akali kitomende dutupa lanyepala dupa-pipa kaimala pipae walya pyao nepenge mana doko miniami-pyaa. Dopa petala taita dopa pyoo Polome losuu anda andake dokonya pupala pitisa dupa lamaiyoo, “Kote tokange patatamopa kaimala pipae walya pyao nepenge mana minilyamano doko minao etatama. Dokopa nyakama mendai mendai lawame Gote lao kundi maiya ipatamina,” lamaiya-pyaa.
Maitakao mana doko minapenge gii kalange doko ipanya piamopa Juta endakali Esia yuu dokonya katao epeamino dupame Polo losuu anda andake kame dokonya kateamo kandatala, endakali pitakanya mona minao kyakasiami-pyaa. Dokopa dupame puu lao Polo minatala puu lao dapa leami-pyaa.
“Nyakama Isataele endakali dupame naima nisala ipupa! Akali dakeme yuu pitakanya pupala endakali dupa lamaiyoo, naima tata dokopi, naimanya mana setapae dupapi, panda epe dakepi dutupa kandanya palyina lao mana lamaingi. Dee mana koo mendeaka minao baame endakali tata waka mendatupa laminao losuu anda andake kame dakenya ipupala panda epe dake kapo pilyamona,” leami-pyaa.
Dupame Epesasa tange akali Topimasa lenge doko Polopa taono Jetusaleme dokonya kateambino kandatala Polome laminao losuu anda kame dokonya ipape lao masetala dopa leami-pyaa.
Dokopa Jetusaleme tange endakali dupa pitakame mona koo palyetala alo pyao ipao Polo minatala pyalya lao nyoo kamaka peami-pyaa. Dopa peteaminopa mendapuame pupae lao losuu anda andake dokonya kame kaitini dupa pai leami-pyaa.
Dopa petala Polo pyao kumasalanya pyoo kateaminopa Jetusaleme tange dupa pitaka kyakalya kyakana pyoo kalyamino lapae doko yanda singi amii isingi mupa doko lamaiyamino sia-pyaa.
Sepala baame lee mendai yanda singi amii mendapuapi amii isingi mendapuapi dupa lanyepala awapa alo pyao epeami-pyaa. Epeaminopa Jetusaleme tange dupame kandatala Polo dee napinya kayami-pyaa.
Dokopa yanda singi amii isingi mupa dokome Polo kateamo dokonya tengesa ipupala baa puu lao minia-pyaa. Minatae katao yanda singi mendapuame ŋili kende lapomame Polo anjina latala baame endakali kateamino dupa pisoo, “Akali dake apipi? Akali dakeme aipa pyaape?” lea-pyaa.
Dopa leamopa endakali longo kateamino dupanya mendapuame Polo kandao pii mendeaka lao ae leaminopa mendapuame mendeaka lao ae lao kilikale leaminosa yanda singi amii isingi mupa dokome pii tenge angi doko kapa pao sepenge najia-pyaa. Dokopa baame yanda singi dupa lamaiyoo, “Polo laminao yanda singi anda mendenya kolandena,” lea-pyaa.
Yanda singi dupame Polo laminao anda namba ketae kolandenge kana toko dokonya pyakalyalanya piaminopa endakali longo kateamino dupame koyasemana kalai piaminosa yanda singi dupame Polo soo kana toko dokonya pyakalyiami-pyaa.
Endakali longo dupame watao ipao puu lao lao pituu, “Baa pyao kumasema!” leami-pyaa.
Yanda singi dupame Polo laminao andaka kolandalanya piaminopa baame yanda singi amii isingi mupa doko lamaiyoo, “Nambame pii mende kapa pao emba langyuape?” lea-pyaa. Dopa leamopa yanda singi amii isingi mupa dokome baa lamaiyoo, “Emba Gitiki pii lengepe?
Kuki wambale Isipe tange mendeme akali tausene kitomende dupa nyepala konjua dupa minao yanda mende pyaanya endakali napalenge yuu dokonya peana, emba akali dokope lao masilyona,” lao pisia-pyaa.
Dopa leamopa Polome, “Namba Juta. Namba Silisia yuu dokonya taono kenge singi Tasasa tange mendena, nambame endakali dakaita pii mende lamaiyoape?” lea-pyaa.
Dopa leamopa yanda singi amii isingi mupa dokome kapana lateamopa Polome kana toko ketae dokonya toya katao kingi pee latala pii kaena lea-pyaa. Dokopa dupame pii kayateaminopa Polome Iputu pii lao dapa lea-pyaa:
“Yangonge takangepi, indupa nambame nyakamanya pii doko yanu pyatoo salapape,” lea-pyaa.
Baame Iputu pii lao lamaiyamo doko sepala endakali kateamino dupame pii kukipi mende naleami-pyaa.
Dokopa Polome lao pituu, “Namba Juta daape. Nambanya endangimi namba yuu Silisia dokonya taono Tasasa lenge dokonya mandea. Namba taono Jetusaleme dakenya katao akali jio. Akali Gamaliele lenge dokome naimanya yumbange dupanya mana makandepi dupa pitaka namba langyokondape pyoo langiamopa mana nyio. Dopa petala nambame mana setapae dupa minao Gote watao nyakama paelyamino dopaka pyoo paelyona lao masoo payo.
Enda akalipi Jisasanya pii manapi watao miniamino dupa wamba nambame kumina lao minao etete koyasio. Nambame dokaita anjetala anjingi andaka pyandewaka.
Pitisa mupa dokopi isingi akali dupanya kanjole dupa pitakapimi kalai pio doko kandeamino kapa pao lapenge. Damasakosa yuu dokonya katenge Juta dupa maipi lao pepa pyao namba ditiaminopa Jisasanya pii manapi watao miningi endakali Damasakosa kateamino dupame Jetusaleme dakenya ipupala tanda nyina lao anjoo nyala peo.
“Nambame Damasakosa yuu dokonya paanya tengesa joo peopa kotakale pupae lao tii pipae andake mende kaiti-kisa tae ipupala namba-kisa tii piyoko lea.
Dopa piamopa namba lombapae soo pituu siopa pii mende leamo dokome, ‘Solo, Solo, embame aipuma namba watao pilipi?’ lea.
Dopa leamopa nambame lao pituu, ‘Kamongo, emba apipi?’ lao pisio. Dokopa baame namba langyoo, ‘Namba Jisasa Nasatete tange embame watao pyao kalyeno dokona,’ lea.
Akali namba-pipa awapa peamano dupame tii pipae doko kandeami. Dopaka doko, pii mende namba langiamo doko dupame nasiami.
Dokopa nambame lao pituu, ‘Kamongo, nambame aipa pyuape?’ leo. Dokopa Kamongome namba langyoo, ‘Emba sakatatala Damasakosa yuu dokonya puu. Dokonya patenopa embame kalai pitina lao nambame masetelyo dutupa pitaka akali mendeme laitaka pyaapomona,’ lea.
Tii pipae namba-kisa tii piyoko leamo dokome nambanya lenge auu makeamosa mende kandapenge nanjia. Dokopa akali namba awapa peamano dutupame namba kii minao Damaskosa yuu dokonya mapala peami.
“Damasakosa dokonya akali Ananayasa lenge mendeme Gote lao tama pyoo mana setapae dupa watao minao katenge-pyaa. Juta endakali Damasakosa katenge dupa pitakame baa akali auu pipaena lengema-pyaa.
Baame namba kateo tengesa dosa ipupala namba langyoo, ‘Kaimia Solo, emba lenge taa!’ lea. Dopa lalu piamopa lenge tapala nambame baa kandeo.
Dokopa baame namba langyoo pituu, ‘Naimanya yumbangenya Gote dokome baanya masingi doko kandata, akali etete tolatae doko kandata, baame pii langitamo dupa sepa pitinopa lao Goteme emba yapao nyia-pyaa.
Tenda embame baanya pii doko lao panao pituu kandeleno dupapi silino dupapi dupa endakali dupa pitaka lamaiti.
Indupa embame aipuma malisilipi? Embame Kamongonya kenge doko lao kaimbu nyepa embanya koo dupa kunanya nepekena lata pyaale emba sakata,’ lea.
“Yuu mende namba Jetusaleme dakenya dee ipupala losuu anda andake dokonya loma soo katao lee manimanimi Kamongo doko kandeopa, baame namba langyoo, ‘Embame dakenya katao namba lao paneleno doko dupame nasetami. Embame Jetusaleme yuu dake yapa yakinatala puu,’ lea.
<range>
Dokopa nambame lao pituu, ‘Kamongo, emba lao masoo miningi endakali dupame namba kandateami. Wamba nambame Jutamanya losuu anda dupa pitakanya pupala dupanya endakali mendapua konjame pyao anjoaka kateo doko masilyamino.
Akali Sitipena dokome embanya lao panao kateamo doko pyao kumasiaminopa nambame tengesa dosa katapala yakana lao masoo katao, pyao kumasoo kateamino akali dupanya yonge pee dupa setakamaiyoo kateopa kandeamiakana,’ leo.
Dopa lewaka doko, Kamongome namba langyoo, ‘Emba puu. Nambame emba yuu etete tependa tange endakali waka kalyamino dupanya puu latona,’ leana,” Polome dopa lea-pyaa.
Polome pii dutupa lalu piamopa Juta dupame sepala puu lao lao pituu, “Akali dapale dake kapa pao lenge tao yuu dakenya kalya naenalena baa pyao kumasema,” leami-pyaa.
Dopa lao imbu kayapala ae lalya lana pyoo yonge pee pia-mino dupa lyokanya pyale lao yuu kungumapi dupa polao ketae pyalyoo kateami-pyaa.
Dokopa Polo kandao pii puu lao leamino dokonya tenge doko yanda singi amii isingi mupa dokome sokondape pitoo latala yanda singi dupame Polo laminao nyakamanya andaka pao konjame pyapala pii tenge dupa pisina lea-pyaa.
Dopa leamopa dupame Polo pyalanya baanya kingi dolapo nyoo kendeme yangi anjanja peteaminopa Polome yanda singi amii isingi amii isingi akali mende tengesale kateamo doko lamaiyoo, “Nyakamame Loma tange akali mendenya kosa sakamaiya naenya, mee kende konjame pyalapape lapae silyape?” lea-pyaa.
Dopa leamopa sepala amii isingi dokome amii isingi mupa doko kateamo dokonya pupala baa lamaiyoo, “Akali doko Loma tange lamona embame aipa pilipi?” lea-pyaa.
Dokopa amii isingi mupa dokome ipupala Polo lamaiyoo, “Emba Loma tangepe namba langi,” lea-pyaa. Dokopa Polome, “Kiningi, namba Loma tangena,” lea-pyaa.
Dopa lateamopa amii isingi mupa dokome lao pituu, “Namba Loma tange jalanya yole longo pakame sambapala Loma tange joo kalyona,” lea-pyaa. Dokopa Polome baa lamaiyoo, “Dopaka doko, namba nambanya endangimi Loma pituu mandeamo dokonya namba Loma tange joo kalyona,” lea-pyaa.
Dopa leamosa baa kende konjame pyalanya piamino yanda singi dupame yakinalu piami-pyaa. Dokopa amii isingi mupa dokome akali doko Loma tange pyomo nakandenya, anjalone lumu lao masetela paka kaya-pyaa.
Dokopa amii isingi mupa dokome Juta dupame Polo-kisa pii tenge aipale setamipi lao taita auu pyoo sotona latala Polo anjiamino kende dupa tata lakamaiya-pyaa. Tata latala pitisa mupa dupapi Jutamanya kanjole dupa pitakapi dupa ipupape lao pii pyasia-pyaa. Taita dopa pyoo dokaita ipao limbateaminopa baame Polo laminao ipupala dupanya enomba dokonya katena lea-pyaa.
Dokopa Polome akali kanjole limbiamino dupa kandokondape petala lao pituu, “Kaimia paluma, nambame Gotenya enomba dokonya mona tolatae paliuu katengena, indupapi dopaka pyoo kalyo,” lea-pyaa.
Dopa leamopa pitisa mupa Ananayasa dokome akali mendapua Polo kateamo dosa kateamino dupame Polonya kambu takina lea-pyaa.
Dokopa Polome baa lamaiyoo, “Emba kame nengetena tamopae mende kendeme iki tambombatae katenge dopale joo kalyenona Goteme emba pyata! Embame angenya pituu mana setapae dupa watao namba kosimi leenoaka doko, embameaka mana yalao namba dupame pina leeno,” lea-pyaa.
Dopa leamopa akali mendatupa tengesa dosa kateamino dutupame baa lamaiyoo, “Embame pitisa mupa doko kandao pii koo leepe?” leami-pyaa.
Dokopa Polome lao pituu, “Kaimia paluma, nambame baa pitisa mupana lao masala naelyo. Pii pepa pyapae singi dokonya, ‘Embame embanya tata dokonya isingi akali doko kandao pii koo laa nayape,’ lapae singi doko nambame masilyona,” lea-pyaa.
Dokopa kanjole limbiamino doko Satyusipi Patasipi dupa peteamino Polome kandatala puu lao lao pituu, “Kaimia paluma, namba Patasi, namba Patasimiaka mandipae. Nambame endakali kumapae malunya sakatatamano doko lao masoo malisoo katenge dokonya nyakamame namba kosimi lelyaminona,” lea-pyaa.
Dopa leamopa Patasipi Satyusipi dupame pii yanda pyoo latala limbiamino doko wakale pyoloo piami-pyaa.
Doko, Satyusi dupame endakali kumapae malunya sakatala nayatamina, enjele mendapua nakatengena, sipitisa mendapua nakatengeakana lengema-pyaa. Dopaka doko, Patasi dupame dutupa pitaka masoo lao panengema-pyaa.
Dopa pingima dokonya ae andake mende latala mana setapae masingi akali Patasi dupanya mendapuame toya katapala etete kyoto joo lao pituu, “Naimame akali dake kandamanopa kosimi lapenge tenge mende baa-kisa nasilyamo! Sipitisa mendeme tamopi enjele mendeme tamopi baa pii lamaita aipape?” leami-pyaa.
Dokopa tata dolapome pii yanda pyoloo piambino doko andake jetala Polo minao kumasetamili jiamosa yanda singi amii isingi mupa dokome paka kaya-pyaa. Dopa petala yanda singi dupame Polo lanyepala laminao nyakamanya andaka pena lea-pyaa.
Maitakao kuka dokonya Kamongo dokome Polo paleamo dokonya ipao katapala lao pituu, “Emba kyoto joo katape. Jetusaleme yuu dakenya nambanya lao lao panao kateeno mendai dopaka pyoo Loma yuu dokonya lao panapengena,” lea-pyaa.
Yuu yongateamopa Juta dupa limbatala pii mende lao yaki piamino doko etete lalu lao lelyamanona lao lao pituu, “Naima neepi endakipi nala nayao katao pao Polo pyao kumasetama gii dokonya tuu latama,” leami-pyaa.
Pii lao yaki piamino akali dupa kingi ita kitomende-kisa dee mendatupa apata-pyaa.
Dupame pitisa mupa dupapi isingi akalipi dupa kateamisa pupala lao pituu, “Naimame pii lao yaki petala lalu lao latelyamanona lao, ‘Neepi endakipi etete kuki mende nala nayao katao pao Polo pyao kumasetama gii dokonya tuu latama,’ lalamano.
Dopana, indupa nyakamapi kanjole dupapimi amii isingi mupa dokonya pii pyasakamaiyoo, baame Polo laminao nyakama pititamisa epena laapape. Nyakamame sambo waa katao lao pituu, ‘Naimame Polonya pii dokonya tenge dupa deaka sokondape pimana lao masilyamanona,’ laapape. Baa nyakama pititamisa ipao lai petala nayatamopa pyao kumasemana depa latae katamanana,” leami-pyaa.
Dopaka doko, Polo pimalengenya ikiningi dokome Polo kaitinisa isetala pyao kumasetamana leamino pii doko sepala baame yanda singi amii dupanya anda dokonya pupala Polo lamaiya-pyaa.
Lamaitiamopa Polome yanda singi amii isingi mende epena latala, “Wane dakeme yanda singi amii isingi mupa doko pii mende lamainalena, embame baa lamina,” lea-pyaa.
Dopa latemopa amii isingi dokome wane doko laminao yanda singi amii isingi mupa doko peteasa pupala baa lamaiyoo, “Akali anjetae katenge Polo dokome namba ipu latala wane dakeme emba pii mende langina lamina lapyanya, laminao epelyona langyapomona,” lea-pyaa.
Dopa lateamopa yanda singi amii isingi mupa dokome wane doko kii minao umbisale pupala nyalambo iki katao, “Embame namba aki pii mende langitipi?” lao pisia-pyaa.
Dopa lao pisiamopa wane dokome lao pituu, “Juta dupame sambo waa katao pii lao kambutala, ‘Naimame Polonya pii tenge mendapua sokondape pyoo setama lao masilyamanona, embame baa laminao naima kanjole dupa-kisa ipupi lamana,’ lalamino.
Dopaka doko, embame dupanya pii doko sakamaiya nayape. Doko, dupanya akali kingi ita kitomendenya ulutename Polo pyao kumasetami gii dokonya tuu lao neepi endakipi nala nayao katatamana lao pii lalu lao lelyamanona lalamino. Indupa dupame dopa pimana lao depa latala embame kanjole dupanya pii doko ŋee laale lao masilyaminona,” lea-pyaa.
Dopa leamopa yanda singi amii isingi mupa dokome wane doko lamaiyoo, “Embane pii namba langyeno dutupa endakali mende lamaiya nayape,” daa latala pena lea-pyaa.
Dokopa yanda singi amii isingi mupa dokome yanda singi amii isingi lapoma epena latala dolapo lamaiyoo, “Nyalambome yanda singi amii andate lapomapi, dee mena osa maitanya petenge akali kingi ita kalangepi, dee yandate miningi akali andate lapoma dupapi dutupa-pipa Polo Sisatia yuu dokonya kuka kiloko mange mendai wakyoo latamopa penalena depa lena lamaiyepape.
Akali Polo doko pitipenge mena osa mendapua depa latakamaitala baa kapomane andake Pilikisa kalyamo dokonya auu pyoo laminao pupalena,” lea-pyaa.
Dopa latala baame pepa mende dapa lao pia-pyaa:
“Namba Kolotiasa Lisiasame pepa dake kapomane andake akali epe Pilikisa embanya pyao peekelyo. Emba auu pyoo katape.
Juta dupame akali dake minatala pyao kumasalanya piaminopa baa Loma tangena lapimino sepala nambapi yanda singi amii dupapimi alo pyao pupala dupanya kingi pongo liangao nyipuma.
Dokaitame aipuma akali dake-kisa pii setamipi lao sotoo latala nambame baa nyakamanya kanjole limbao pitipimino dokonya nambame baa laminao pupu.
Dopa petala akali dake-kisa pii setamino dupanya baa pyao kumasepengepi anjepengepi tenge mende baa-kisa sipumu nakandapu. Dupame nyakamanya mana setapae dupanya pii tenge mendapuanya iki baa-kisa pii setapimi.
Juta dupame akali dake pyao kumasemana lao pii wasoo lapimino doko mendeme namba langitapyanya nambame baa emba katapisa epena lelyo. Akali dake kandao kosimi lamana lapimino dupame emba-kisa panao lena lao lamaitilyona,” lao yanda singi amii isingi mupa dokome Pilikisanya pepa pyakamaiya-pyaa.
Dopa lao pyapeamopa yanda singi amii dupame pii leamoli pyoo Polo laminao taono Andipatisa yuu dokonya kuka peami-pyaa.
Taita dopa pyoo yanda singi amii kaitini peamino dupame mena osa maitanya pituu peamino dupa-pipa Polo awapa Sisatia yuu dokonya pena kayapala nyakama andaka pilyiami-pyaa.
Akali mena osa maitanya pituu peamino dupame Sisatia yuu dokonya pao pyakamatala pepa pyapae doko kapomane andake doko maitala Polo baanya kinginya yakineami-pyaa.
Dokopa kapomane andake dokome pepa pyapae doko itaki pyao kandatala Polo pisoo, “Emba yuu potopinja anja tangepe?” lea-pyaa. Dopa leamopa Polome, “Namba Silisia tangena,” lea-pyaa.
Dokopa kapomane andake dokome Polo lamaiyoo, “Akali mendapuame emba kosimi laa ipataminopa nambame embanya pii doko sakatona,” lea-pyaa. Dopa latala baame yanda singi mendapuame Polo laminao pupala Etoteme anda andake piamo dokonya isoo katena lea-pyaa.
Maitakao kote yuungi pateamopa pitisa mupa Ananayasa dokopi, isingi akali mendapuapi, dee dupa nisoo kosa lena leamino akali Tetalasa dokopi dutupa Sisatia yuu dokonya epeami-pyaa. Ipupala Polo-kisa pii setamino dupanya tenge dupa kapomane andake Pilikisa doko lamaiyami-pyaa.
Lamaitiaminopa kapomane andake dokome Polo epena lea-pyaa. Ipupiamopa akali Tetalasa dokome Polo kosimi laanya tee pyao dapa lea-pyaa: “Pilikisa, emba akali epe, embame naima nisipinosa etete epe yuu yongamopa naima auu pyoo kalyamano. Embanya masepae epe dokome naimanya yuu dakenya wamba koyamo dupa indupa auu pilyamo.
Dopa pipumu dokonya naima pitakame koteaka lao eteteaka mona epe palyetala emba kandao etete yaka pilino lelyamano.
Dopana, nambame pii longo latosa emba maka kayatena naimanya pii kuki mende emba langitoo embame mona epe paliuu sakape.
Naimame akali dake kandamanopa yama makongapae mende lamo. Baame Juta endakali yuu wakale wakale katenge dupa pitakanya mona koo palisakamaiyoo pundu sakatasoaka katenge. Nasatete tange Jisasa tata wakale katenge dokonya baa aiyomba joo kalyamo.
Baame losuu anda andake doko koyasalanya makande peteamoaka doko, naimame baa miniama. [Minatala naimanya mana setapae dupanya baa kosimi lawani kayama.
Dopaka doko, yanda singi amii isingi mupa Lisiasa lenge dokome ipupala naima watao pyapala naimanya kingi pongo liangao nyia.
Nyepala baame naima langyoo, nyakamame akali dake kosimi latami tamo kandao doko, emba-kisa laapape lea.] Dopa leana embame akali dake pisetenopa naimame baa kandao kosimi lapenge dupanya tenge baa tangeme laapomona,” Tetalasa dokome dopa lea-pyaa.
Juta dupame Tetalasame pii leamo doko kyoto injisoo, “Pii dutupa etete kiningina,” leami-pyaa.
Dokopa kapomane andake dokome Polonya pii lena lao aiyomba ema piamopa Polome lao pituu, “Embame ee kana longo dupanya yuu dakenya kosa tolao lao kalyeno nambame kandengena, nambame mona epe paliuu embame salapeno lao dupanya pii yanu pyakamaitoo.
Namba Jetusaleme Gote lao tama pyaa peo doko kote kingi ita mende-kisa dee lapoma iki patelyamona, embame datupa piseteno kandao doko, kapa pao salapeno.
Nambame Jetusaleme losuu anda andake kame dokonya akali mendepa nambapa pii yanda pyoloo napiamba. Nambame Jutamanya losuu anda dupanyapi taono dokonyapi endakali mendapua nyoo limbao nakatewaka.
Akali datupame namba kosimi lelyaminoaka doko, angi mende kapa pao emba-kisa laitaka pyoo laa nayalamino.
“Dopana, nambame pii dake yapae napyoo langilyo: Jisasanya pii manapimi naima Juta dupa wakale katasingina lelyamino doko kiningi nambame mana dokoaka watao naimanya yumbange dupanya Gote doko lao tama pyoo mana setapae dupapi potopesa dupame pii pepa piamino dupa pitakapi dupa nambame masingi.
Akali datupame endakali tolataepi koo pingipi dupa pitaka Goteme malunya sakatasetana lao masoo malisoo kalyamino mendai dopaka pyoo nambame apata masoo malisoo kalyo.
Dokonya nambame endakali dupanya lengelyaapipi Gotenya lengelyaapipi dupanya koteaka lao mona mendai iki paliuu payatoo lao masetala lekeleke tao kalyo.
“Ee kana mendatupa pateamopa nambame naimanya tata daa jingi endakali dupa opale mendapua maiyanya Jetusaleme pao pituu, Gote lao oapi epe mendapua kundi maiyanyaka peo.
Pupala nambame dopa pyoo katao Jutamanya kaimala pipae kunalanya mana miningimali pyoo minao etapala losuu anda andake dokonya kateopa Juta mendatupame namba kandeami. Dokopa endakali longo mendapua namba-pipa pii lao limbao pilya pyana pyoo nakateama.
Dopaka doko, Juta mendapua Esia katenge dupame ipao namba miniamina namba-kisa tenge mende sipyali kandao doko, akali dutupameaka ipao embanya enombanya kosimi lapimili auu pipyali.
Daa tamo kandao doko, namba kanjole dupanya enombanya kateo gii dokopa akali datupame nambanya koo pito kandatami mende emba langina.
Wamba nambame akali dupanya kainanya katao pii mendai iki mende puu lao lao pituu, ‘Endakali kumapae dupa Goteme sakatasetana lao masoo minao kalyo leona, tenge dokonya iki dupame namba nyakamanya enombanya kosimi lelyaminona,’” lea-pyaa.
Akali Pilikisame Jisasanya pii manapi auu pyoale masingi dokomena baame Polo kosimi laa epeamino akali dupa lamaiyoo, “Amii isingi mupa Lisiasa lenge doko ipatamopa nambame nyakamanya kosa dake sakatona, malisalapa,” lea-pyaa.
Dopa latala baame yanda singi amii isingi mende lamaiyoo, “Akali Polo doko anjalakao anjala naenya, mee isoaka katao baanya kaita miningi dupame oapi dupa minao nisala ipataminopa kaita lyokao daa nalape,” latala Pilikisa baa pea-pyaa.
Kote mendatupa pateamopa Pilikisapa baanya etanenge Juta enda Dutusilapa epeambi-pyaa. Ipupala Pilikisame Polo epena lea-pyaa. Dokopa Polome ipupala Kataisa Jisasa lao masoo miningi dokonya lao pii leamo doko Pilikisame sia-pyaa.
Polome mana epe minao paengepi, tangeme tange auu pyoo isoo katengepi, tenda Goteme endakali dupa yapatamo dupapi dupanya lao lamaiyamo dokonya Pilikisame paka kaya-pyaa. Paka kayapala baame Polo lamaiyoo, “Embame kapa latelenona, tenda gii setamo kandao doko, nambame emba ipu latona, puu,” lea-pyaa.
Pena latala maitakao Polome namba muni mende kapa pao ditana lao masetala Pilikisame kote longo Polo epena latapu pii laloo peta pyoo kateambi-pyaa.
Maitakao ee kana lapoma pateamopa akali Posiasa Pesatasa lenge dokome Pilikisanya panda nyala epea-pyaa. Dokopa Pilikisame Juta dupame baa auu kayamili lao masetala Polo doko anjetae mee palena kayapala pea-pyaa.
Akali Pesatasa dokome Jutia potopinja doko isoo kalya epea-pyaa. Ipao gii tepo Sisatia yuu dokonya katapala Jetusaleme pea-pyaa.
Peamopa pitisa mupa dupapi Jutamanya akali andake dupapimi Polo-kisa pii seteamino dupa lao baa lamaiyami-pyaa.
Lamaiyoo pituu, “Embame Polo doko lao masala naenya naima nisoo baa Jetusaleme angenya epekena lakapoko,” leami-pyaa. Ipatamopa kaitinisa anga petala baa pyao kumasetamana lao masetala dopa leami-pyaa.
Dopa leaminopa Pesatasame dokaita lamaiyoo, “Polo doko Sisatia yuu dokonya anjetae palelyamona kuki maitakao namba Sisatia patopa nyakamanya akali andake dupa awapa patama. Pao kandatamanopa akali dokome koo mende pita pitamo kandao doko, kosimi latamina,” lea-pyaa.
<range>
Pesatasa doko dupa-pipa gii tukulapopi kingi itapi dopa pyoo mende katapala Sisatia yuu dokonya pea-pyaa. Pupala taita dopa pyoo kosa soo petenge toko dokonya pitipala Polo doko laminao epena lea-pyaa.
Ipateamo dokopa Juta Jetusaleme katao epeamino dupame Polo katao kakopatala pii kenda pipae longo mendapua baa-kisa setao leami-pyaa. Dopa leaminoaka doko, nyakamame pii leamino dupanya angi kiningi pii memde kapa pao lao panasala nayami-pyaa.
Polome kosa leamino dokonya yanu pyao, “Jutamanya mana setapae dupapi, losuu anda andake dokopi, dee Loma tange Kapomane Isingi Mupa dokopi dutupa kandao nambame koopi mende napio daana,” lea-pyaa.
Dopa leamopa Pesatasa baa Juta dupame auu kaenalena lao masetala baame Polo kandao, “Nambame embanya kosa doko Jetusaleme ongonya sakatopa patepe?” lao pisia-pyaa.
Dokopa Polome lao pituu, “Namba Kapomane Isingi Mupa dokonya kosa singi anda dakenya kalyona, embame nambanya kosa doko dakenyaka laka. Nambame Juta dupa kandao koo mende napio doko embame masalakao masilino.
Namba koo pingi akali mende pyalipi dee nambame koo pio mendenyapi namba pyao kumasepenge injipyali kandao doko, yaka. Dopaka doko, dae namba kosimi lelyamino dakenya tenge mende nasipyali kandao doko, akali mendeme namba kapa pao endakali dupanya kingilyaka namaipyali. Dopana, Kapomane Isingi Mupa dokome nambanya kosa doko sekena lelyona,” lea-pyaa.
Dokopa Pesatasame baanya kanjole dupa-pipa wambao pii lao wasepala baame Polo lamaiyoo, “Embanya kosa doko Kapomane Isingi Mupa dokome sekena laleno doko dokomeaka sekena patena,” lea-pyaa.
Gii mendatupa pateamopa Kiŋi Akotipa lenge dokopa enda Banaisa lenge dokopa dolapome Sisatia yuu dokonya Pesatasame tee pyao kalai piamo dokonya tama pyoo kingi nyoo epeambi-pyaa.
Dolapome yuu dokonya kote longo lao peteambinopa Pesatasame Polonya pii dupa kiŋi doko lamaiyoo pituu, “Pilikisame akali mende anjingi andaka mee palena kaya-pyaa.
Namba Jetusaleme kateopa, pitisa mupa dupapi Jutamanya isingi akali dupapimi akali doko-kisa pii setapala baa pyao kumasepe lao namba langiami.
Dokopa nambame dupanya pii yanu pyao, ‘Naima Loma tange dupanya mana dokome endakali mende mee pyao kumasala naenya, baame baa kosimi lelyamino endakali dupanya pii yanu pyatena lao malisingina,’ leo.
Dopa latala akali dupa namba-pipa ae awapa epeama. Ipupala taita dopa pyoo nambame malisala naenya, kosa singi anda dokonya pituu akali doko laminao epena leo.
Dokopa baa kosimi leamino akali dupa toya kateaminoaka doko, dupame baa kandao mana koo miningina lao tenge setao pii mende laamino lao nambame masioli pyoo laa nayami, daa.
Nyakama tangenya Gote watao miningi manapi dee Polome akali Jisasa lenge mende kumia doko lete kalyamona leamo dupapi dupanya laanya leami-pyaa.
Nambame pii dopale dupanya tenge dupa aipa petala masoape lao kutao kayapala akali doko lamaiyoo, ‘Embanya kosa doko Jetusaleme sakatopa patepe?’ lao pisio.
Dokopa Polome, ‘Nambanya kosa doko Kapomane Isingi Mupa dokomeaka sakatana anjingi andaka palitoo,’ lea. Dopa leanya Kapomane Isingi Mupa dokome sekena patena malisoo anjingi andaka palena leona,” lao Pesatasame Kiŋi Akotipa doko lamaiya-pyaa.
Akotipa dokome Pesatasa lamaiyoo, “Nambame akali dokonya pii doko sotoakana,” lea-pyaa. Pesatasame baa lamaiyoo, “Taita embame setena,” lea-pyaa.
Taita dopa pyoo Kiŋi Akotipa dokopa enda Banaisa lenge dokopa dolapome yati dupa pyoo kiŋi epengeli pyoo ipao yanda singi amii isingi mupa dupapi dee yuu taono doko isingi akali andake dupa-pipa ipao kosa singi anda dokonya kolandeami-pyaa. Dokopa Pesatasame Polo laminao epena leamopa epeami-pyaa.
Laminao ipateaminopa Pesatasame lao pituu, “Kiŋi Akotipapi, akali naima-pipa limbao pilyamino dupapi, nyakamame akali kandelyamino dake kandao Juta dupa pitakame Jetusalemepi aepi, akali doko pyao kumasepe lao ae lao etete konga lao namba langilyamino.
Dopaka doko, nambame kapa pao baa pyao kumasepenge tenge mende baa-kisa siamo nakandeo. Baa tangeme baanya kosa doko Kapomane Isingi Mupa dokome sakatana leamosa sakamaina patana lao masio.
Dopa lao masioaka doko, akali dakenya kosa tenge angi Kapomane Isingi Mupa dokonya pyasakamaipenge mende kutao kaelyo. Dokonya Kiŋi Akotipa embapi, dee akali nyakama pilyamino dakenya baa laminao epena lalo. Dopana, naimame baa auu pyoo pisoo sepala Kapomane Isingi Mupa dokonya pyasakamaito pii tenge mende kutao nyotoo.
Doko, akali mendeme anjetae akali mende kosa lenge akali mende-kisa pena lao pituu angi kosa lapenge pii dupa panasoo awapa pyasala nayatamopa kyakaenge mana jeta lao masilyona,” Pesatasame dopa lea-pyaa.
Kiŋi Akotipa dokome Polo kandao, “Indupa embame embanya pii lateno kapana lao nambame masilyona,” lea-pyaa. Dopa leamopa Polome kingi pee latala baame dapa lao pii yanu pia-pyaa:
“Kiŋi Akotipa, indupa nambame embanya enomba ongonya Juta dupame namba-kisa pii seteamino dupa pitaka yanu pyao latoo lao auu kaelyo.
Doko embame naima Juta dupanya manapi atete pingi piipi dopale dupa pitaka auu pyoo masingi dokonya nambame pii latoo yapa maka nakayao sakape.
Namba wane kolesa namba tata dupa-pipa katao pituu Jetusaleme katao tee pyao mana minio doko minao indupa tuu lelyo doko Juta dupa pitakame masilyamino.
Dupame wamba waka namba kandeamino doko lawani kayatamino doko, latami. Namba Patasi doko dupame masilyamino. Naima Juta dupanya Gote watao miningi mana dokonya Patasi dupame Juta tata waka dupa ita miningi.
Wamba Goteme naimanya yumbange dupa kandao mende maituna lea-pyomo doko lao nambame masoo malisoo katapupa ongonya dupame namba indupa kosimi lelyamino.
Doko naimanya yumbange tata kingi ita mende-kisa dee lapoma dupame Goteme maituna leamo dokonya angi doko masetala malisoo katao kuka kotakapi tama pyokondape pyoo kalyamino. Kiŋi, nambame dokoaka lao malisoo katapupa Juta dupame namba-kisa pii setelyamino.
Goteme endakali kumapae sakatasingi doko aipuma nyakamame masoo minala nayapengena lao masilyamipi?
Kini, wamba nambameaka Nasatete tange Jisasa dokonya kenge doko minao koyasetoana lao masetala mana longo dupa minao pimaiyoo kateo.
Nambame Jetusaleme dokonya dopaka pio. Dee nambame pitisa mupa dupa-kisa pepa nyepala Gotenya endakali longo dupa anjingi andaka anjoo palyio. Dupa pyao kumasemana lao pii wasoo leamino dokopa nambame pyao kumasemana lewaka.
Nambame paa longosa Jutamanya losuu anda dupanya dii lao kolandata pyoo endakali dupame Jisasa kandao pii koo lena lao kenda pisoo kateo. Nambame dupa kandao eteteaka imbumi kumapala watao pyao yuu taono tependa dupanya apata peo.
“Dopa pipi lao pitisa mupa dupame pepa ditala namba puu lateaminopa Damasakosa taono dokonya peo.
Dopa pyoo peopa kotaka andawai pungupungu dokonya kaitinya etete tii pipae niki apata ita minao mendeme ipao nambapi namba-pipa akali awapa peamano dupa-kisa tii piyoko lea.
Dopa piamopa naima pitaka lombapae isa siama. Lombapae soo pituu siopa pii mende leamo dokome Iputu pii lengeli pyoo, ‘Solo, Solo, embame aipuma namba watao pilipi? Embame opale nenge katapae dupa moko goyame pyao emba tange tanda nyoo kalyenona,’ lea.
Dopa leamopa nambame, ‘Kamongo, emba apipi?’ leo. Dopa leopa Kamongo dokome, ‘Embame namba watao pyao kalyeno Jisasa dokona, emba sakatatala toya kata. Emba nambanya kalai akali joo katatenopa lao yapao nyalanya epelyo. Nambame indupa pipupa kandeleno dupapi tanga laitaka pitopa kandateno dupapi dupa embame endakali dupa lamaiyoo katate.
<range>
Nambame emba Isataele dupapi tata waka dupapi kalyamino dupanya puu latala dupanya kingilyaka mokao nyoto.
Embame endakali dupanya lenge kimbu pisakamaiyoo iminjetae doko yakinatala tii pipae doko kandena lao, Satanenya pupu lapae doko yakinatala Gote watao minina lao puu lelyo. Dopa pitinopa namba lao masoo minatamino dupanya koo dupa kunanya nepatakamaitala endakali auu piseteo dupa-pipa panda epe doko maitona,’ lea.
“Kiŋi Akotipa, nambame kaiti-kisa tae epeamo doko kandatala tuu napinya, wambao Damasakosa tange dupa lamaiya peo. Maitakao Jetusaleme tange dupapi, Jutia yuu pitakanya kateamino dupapi, dee tata waka dupapi dupa pitaka kandao, ‘Nyakamanya koo dupa maita maitala Gote lao mona kapilyalapape. Mona kapilyetae dupame dii mandengeli pyoo dii manjapape,’ lao lamaiyoo payo.
<range>
Dopa piosa Juta dupame losuu anda andake kame dokonya namba puu lao minatala pyao kumasalanya piami.
Tee pyao Goteme namba nisia doko nisoaka katamopa nambame endakali kenge singipi meepi dupa pitaka pii panao lamaiyoaka kalyo. Nambame waka mendenya lao lamaiya naenya, wamba potopesa dupapi Mosesepimi kapa pao ipatana leamino pii dakeaka lao panao kalyo:
Kataisa dokome baa tanda nao kumapala wambao malunya sakatao Juta dupapi endakali tata waka dupa-pipa Goteme tii pisiamo dokonya lao lamaitana leami-pyaana,” lea-pyaa.
Polome dopa lao pii yanu pyao lao kateamopa Pesatasame etete puu lao, “Polo, emba kyekeleno. Emba mana longo nyii dokome emba kyakasilyamona,” lea-pyaa.
Dopa leamopa Polome, “Pesatasa emba akali epe, nambame pii lelyo doko mona paliuu kiningi lelyo.
Kiŋimi pii lalo dutupa masingi dokonya nambame paka nakayao baa-kisa lelyo. Namba-kisa piamo dupa pitaka baame sepea lao masilyo. Doko lyunapi mendasa napia.
Kiŋi Akotipa, embame potopesa dupanya pii dupa kinina lao masilipi? Embame masilino lao nambame masilyona,” lea-pyaa.
Dokopa Akotipa dokome Polo lamaiyoo, “Embame namba yapa Kitisene injisetoo lao masilinona,” lea-pyaa.
Dopa leamopa Polome, “Yapa tamopi yaso tamopi embapi nyakama indupa nambanya pii silyamino dupa pitakame namba wangi talapale lao Gote lao loma silyo. Anjingi kende datupa iki nyakama-kisa naipupya laka lao masilyona,” lea-pyaa.
Dopa lateamopa kiŋi dokopi, Jutia yuu dokonya kapomane andake Pesatasa dokopi, Banaisa dokopi, dutupa-pipa peteamino endakali dupapi dupa sakatatala kamanda peami-pyaa.
Pao pituu, “Akali dokome pyao kumasepengepi anjingi andaka palipengepi mana dopale mende naminingi lamona,” lao mende lamai lamai piami-pyaa.
Dokopa Akotipame Pesatasa lamaiyoo, “Akali dokome Kapomane Isingi Mupa dokome kosa sekena naleali kandao doko, kayapala pena lapilina,” lea-pyaa.
Pesatasa dokome naima Itali yuu ongonya pataminopa lao pii lao wasetala Polopi anjetae endakali waka mendapuapi dupa akali Juliasa lenge doko maiya. Akali dokome amii tata Okosatasa lenge dokonya yanda singi andate mendai isoo katenge-pyaa.
Naima Atamitiama tangemanya sipi mendenya pyakalyiama. Sipi doko Esia yuu dokonya sipi pao singi yuu lemba dupanya paanya pia. Akali Atitakasa lenge Masetonia yuu taono Tesalonaika tange mende apata sipinya pituu peama.
Pituu pao taita dopa pyoo Saitone yuu ongonya pyakameama. Dokopa akali Juliasa dokome Polo-kisa mana epe minao Polonya kaita miningi dupa kateamisa baa nisina lao pena yakinea.
Saitone yuu doko yakinatala peamanopa paanya peamano dokaita-kaita poo leamosa endaki kainanya yuu singi Saipotasa lenge dokonya yangitena-kaita peama.
Dopa pyoo Silisiapa Pambiliapa yuu dolaponya solowata pete tengesa siamo dupanya-kaita pituu pao Lisia yuu taono Maita lenge dokonya peama.
Dokopa amii isingi dokome Alekesandia tangemanya sipi mende Itali paanya piamo kandatala naima nyoo dokonya pisia.
Dopa peteamopa sipi dokonya pituu moo moo lao peamanopa koto longo pea. Etete lekeleke tao Naitasa yuu dokonya tengesa joo peama. Poo leamo dokome naima dee pupenge nanjiamosa endaki kainanya yuu singi Kitita lenge dokonya yangitena-kaita pituu pao yuu taono Salomoni lenge dokonya tengesa joo peama.
Naima lekeleke tao Kitita yuu dokonya endaki kilikili pao, Sipi Ipao Singi Panda Epe lenge mendenya pao siama. Panda Epe lenge doko taono Lasia lenge dokonya makisa singi-pyaa.
Gii longo pupala dee Jutamanya nee nanenge gii doko ipao puaka peteamopa endaki dokonya sipi dee auu pyoo pupenge etete nanjia. Dopa piamosa Polome dupa lamaiyoo, “Anematupa, indupa naima sipinya pituu patamanoaka kandao doko, pinju longo dupa kaitinisa alu pyoo sipi doko koyao naima apata kumawaka pitamana lao masilyona,” lea.
<range>
Dopa leamoaka doko, amii isingi dokome sipi lyaa miningi akali dokopa sipi tange dokopa dolaponya pii iki sepala Polome leamo doko nasia.
Koo kana doko ipatamopa yuu dokonya sipi ipao singi panda doko kapa napata lamona lao masetala sipi dokonya endakali petamino dupanya longo mendapuame monalena latala pii wasoo leami. Kapa pao pupenge jetamoaka kandao doko, koo kana palitamo dutupanya Pinikisa taono dokonya pao katatamana lao masiami. Pinikisa taono dokonya sipi ipao singi panda mende singi-pyaa. Yuu doko Kitita yuu dokonya niki lenge landa pingi yuu dotena-kaita joo singi-pyaa.
Maitakao poo epe mende leamo dokopa dupame nyakamanya pii leaminoli pyoo kapa patamana lao masetala sipi pao pyalya miningi aene kenda pipae doko ketae nyokonyetala Kitita yuu dokonya-kaita endaki kilikili peama.
Peamanopa maitakawale poo andake mende Kitita-kaita pupu lao lao epea. Poo dopale dupa niki pyakaenge dokaita-kaita joo katao lao epengena lengema-pyaa.
Poo yale leamo dokome sipi doko nyoo kapilyalanya piamosa poo leamo dokonya enombatena-kaita paanya piama. Dopa piamanopa kapa napeanya minao kapilyetala poome naima peteta mee soo pena kayama.
Yuu yakane endaki kainanya singi Kota lenge dokonya yangitena-kaita peama. Pao pituu, sipi dokonya sipi yakane maitakaita kendeme anjetae katao paenge doko etete lekeleke tao pyalya lao nyiama.
Nyiamanopa sipinya kalai pingi akali dupame sipi yakane doko nyoo sipi andake dokonya ketae setapala yaki piami. Dopa petala sipi andake doko kyoto injina lao yaki pingi kende mendapuame sipi andake doko yaki piami. Dee dupame Lipia yuu dokonya tengesa joo endaki kee pingi panda dokonya sipi doko pao pyalya minatame lao paka kayapala sele andake doko tata lao isa nyiami. Dopa piaminopa poome naima mee soo pea.
Poo andake leamo dokome endaki etete buli piamosa taita dopa pyoo pinju yangi endakinya soo pyandeami.
Duma dopa pyoo sipinya kalai pingi akali dupame sipi dokonya kalai pingi opale apalepi siamo dupa nyoo endakinya pyandeami.
Koto longosa niki buipi dupa nakandeama. Poo andake dokome naima minao mangalya mangana pyoo kateamopa tendapi naima menda-kaita pao auu pitamana lao masala nayama. Daa, alu pimana iki lamo lao masiama.
Sipinya peteamino endakali dupame yuu gii longo nee naneaminopa maitakao Polome nyakamanya kaina dokonya toya katapala lao pituu, “Anematupa, wamba nyakamame nambanya pii leo doko sepala Kitita yuu doko yakinala nayamili kandao doko, nyakama tanda nanao oapi dupa alu napipyali.
Dopaka doko, indupa nambame nyakama langyoo, mona kyoto jalapape. Nyakamanya akali mendaipi mende alu napitana, sipi iki koyatana lelyo.
Namba Gotenya akali mendena, nambame baa lao tama pyoo katenge. Indupa kuka baanya enjele mendeme ipupala namba dapa langyomo:
‘Polo, embame paka nakayape. Emba Kapomane Isingi Mupa dokonya enomba dokonya pao katapenge. Goteme kondo kayapala endakali emba-pipa awapa pelyamino dokaita pitaka emba ditilyamona,’ enjele dokome dopa langyomo.
Dopana, nyakama paka nakayalapape. Goteme langyomoli pyoo angi pyaapomona lao nambame masilyo.
Naima endaki kaina yuu singi mendenya pao pyalya minatana,” Polome dopa lea.
Koto gii kingi ita mende-kisa dee kitomende dokonya naima solowata pete Etia lenge dokonya soo pea. Soo peamopa kuka andatombe dokonya sipinya kalai pingi akali dupame yuu mendenya ipumano lao masiami.
Dopa lao masetala endaki doko aipa pyoo landa jilyape lao kanjanya kende mendenya kenda pipae mende anjetae katenge doko pyandatala makande piaminopa mita kingi ita kitomende landa jia. Dokopa kuki pupala dee pyandao makande piaminopa mita kingi ita tepoma landa jia.
Dokopa dupame sipi doko kanapi mendenya pao pyalya minatame lao pakame kumapala sipi pyalya miningi aene kenda pipae kitomende dutupame pyalya minina lao sipinya maitakaitatena isa pyandatala yuu yapa yongena lao loma soo peteami.
Dopa piaminopa sipi dokonya kalai pingi akali dupame paka mona lao masiami. Dopa lao masetala sipi pao pyalya miningi aene kenda pipae mendapua sipi enombatena pyandala pele latala sipi yakane doko pyandeami.
Soo pyandeaminopa Polome amii isingi dokopi amii dupapi lamaiyoo, “Sipinya kalai pingi akali datupa sipi dakenya napitimili kandao, nyakama kapa pao auu napimilina,” lea.
Dokopa amii dupame sipi yakane doko nyoo anjetae kateamo kende dupa kepanya pyandeami.
Yuu ene yongalanya piamopa Polome nee napimili latala dokaita lamaiyoo, “Nyakamame yuu gii kingi ita mende-kisa dee kitomende nee nanenya mee pitimi.
Dopana, nambame nyakama nee nyoo nalapa lelyo. Dopa pitamino dokome nyakama niseta. Nyakama kindupapi mende napyalaminona,” lea.
Dopa latala Polo baame betesa mende nyepala dokaita pitakanya enomba ongonya Gote lao yaka pilino lea. Dopa latala baame betesa doko konjoo tee pyao nea.
Dopa piamopa dokaita pitakame mona yaepatala nee neamiaka.
Sipi ongonya peteamano endakali dupa pitaka pyasoo andate lapomanya dee kingi ita kalange-kisa wakao tokange petama.
Nee tiaka kayao napala, sipinya kalai pingi dupame wiisa mandipae siamo dupa sipi doko tayo lena lao endakinya soo pyandeami.
Yuu yongateamopa sipinya kalai pingi dupame yuu mende siamo kandeami. Yuu doko dupame wamba nakandengema-pyaa. Dopaka doko, yuu dokonya endaki pao denge lakenge kee singi panda mende siamo kandatala, dupame ongonya kapa pao pupenge jetamo kandao ongonya pyalya minina sipi minao monana leami.
Dopa latala sipinya kalai pingi dupame sipi pao pyalya miningi aene kenda pipae nyoo anjiamino kende dupa kepapala aene dupa endaki koko mee sina lao yakineami. Yakineaminopa yangimi sipi lyaa miningi dolapo nyoo yaki piamino kende dupa tata leami. Mendapuame sele yakane poo nyoo mandena latala kisa pena lao kende pyalya lao nyingi dokonya nyiami. Dopa pyoo sipi doko minao netesa paanya piami.
Dopaka doko, sipi doko endaki koko kee manda mendenya enombatena pao tuu latala dokonya soo tuu piamopa endaki buli piamo dokome sipi maitakaita dokaita pyao kaluiya.
Dopa piamopa amii dupame katapusa dupanya mende aopyoo latala supimi lao paka patana pyao kumasemana leami.
Dopa leaminopa amii isingi dokome Polo nisetoo lao masetala “Pyao kumasala nayalapape,” lea. Dee baame lao pituu, “Supimi lenge endakali dupame wambao endakinya pyakatala mee supimi lao netesa pupape.
Supimi nalenge katatamino dupame palaŋapi sipinya kalupae silyamo dupapi dupanya nyepala pituu netesa pupape,” lea. Dopa pyoo naima pitaka auu pyoo netesa peama.
Naimame netesa auu pyoo pupala siamanopa endaki kainanya singi yuu doko kenge Molota lengena leami.
Yuu dokonya tange naima nakandenge endakali dupame naima etete auu pyoo nisiami. Aiyuu ipao kupa piamopa ita yangatala naima endo soo pilyepa leami.
Dokopa Polome ita wangya mendapua yapao elyambu petala ita teamo dokonya yangeamopa kanapato tomakai paleta mende apata yangeamosa dokome itaita kayapala ipao Polonya kingi dokonya nao kapusatae sia.
Kapusapeta siamo doko yuu tange endakali dupame kandatala mende lamai lamai pyoo, “Kiningi, akali dakeme endakali pyao kumasingi lamo. Solowata pete dupanya yaka ipumoaka doko, yanu tolao pingi gote dokome baa nakatena latala pyao kumasilyamona,” leami.
Dokopa Polome kanopato doko lyanda lanya itatenya yangatala baa koyala nayao auu pyoo katea.
Dopa piamopa yuu tange endakali dupame kanopatome Polo neamo dokonya andapala baa yapa lombapae soo kumalapomona lao masetala malisoo kateami. Gii longo malisoo katapala baa opale mende napiamosa dee masingi aloo petala, “Baa gote mende lamona,” leami.
Endaki kainanya yuu singi doko isingi akali mupa Papiliasa lenge mende katenge-pyaa. Akali dokonya yuu mendapua naima kateamano makisa dosale singi-pyaa. Akali dokome naima lanyoo baanya andaka pupala kote tepoma naima etete auu pyoo setao palea.
Dopa piamo gii dokopa Papiliasa takange doko yonge itaita pyoo taiyoko mandyuu yaina nyepala sia. Dopa pyoo siamopa Polome akali doko siamo dosa pao loma setala baa minatala yaina doko mee jakamaiya.
Dopa petamopa yuu dokonya tange endakali yaina pyapae waka siamino dupame Polo kateamo dokonya ipata ipata piaminopa baame dupanya yaina dupa mee injeta pyakamaiyaka.
Dopa piamopa dupame naima etete tama pyoo oapi longo lao diami. Dee maitakao naima paanya piamano gii dokopa oapi naima daa jiamo dupa nyoo pupale latala sipinya setekeami.
Naima kana tepoma yuu dokonya katapala maitakao sipi mende wamba koo kana paleamo gii dokopa yuu dokonya sia mendenya pituu peama. Sipi doko Alekesandia tange mende-pyaa. Sipi dokonya enombatena sambo gote Susa dokonya wane ane lapoma pakao mandipaena lao makande pyoo wasoo katatae katenge-pyaa.
Sipi dokonya pituu Sitakusa taono dokonya pao pyakamatala kote tepoma kateama.
Dokonya katao taono Lisiame lenge mendenya pao pyakameama. Yuu dokonya kote mendai katapeamanopa poo epe mende leamosa taita dopa pyoo sipinya pituu taono Pyutiolai lenge mendenya peama.
Yuu dokonya masoo miningi kaiminingi mendapua kateamino kandeama. Dupame naima kote kalange awapa katamana leaminopa kateama. Dopa petala Loma yuu dokonya paanya kaitini peama.
Masoo miningi kaiminingi Loma kateamino dupame naima epelyamino lapae sepala Apiasa Makesa dokopa Sisoa Tepoma lenge dokopa dolaponya kandanyemana lao epeami-pyaa. Dolaponya endakali dupa kandanyetala Polome Gote lao yaka pilino latala mona kyoto jia.
Loma yuu dokonya pao pyakameamanopa kapomane dokome Polo baa anda mendenya palena latala amii mendeme awapa isoo katena lea.
Kote tepoma pateamopa Polome Jutamanya akali andake dupa epena lea-pyaa. Ipao limbateaminopa Polome lao pituu, “Kaimia paluma, nambame naima tata dupa-kisa koopi mende napio. Dee naimanya yumbange dupanya manapi mende nepala nayoaka. Dopaka doko, Juta dupame Jetusaleme dokonya namba mee anjetala Loma tange kateamino dupa maiyami.
Namba-kisa kosa pii seteamino dupa Loma tange dupame pisoo sepala namba pyao kumasepenge tenge mende nasianya kayapala mokalanya piami.
Dopaka doko, Juta dupame etete daa leaminosa Kapomane Isingi Mupa dokome iki sakapengena leo. Doko nambame namba tata dupa-kisa tenge mende setalanya naleo.
Tenge dokonya minao indupa nambame nyakama kandatala pii langyanya ipupa lalo. Isataele dupame ipatana lao masoo malisoo kalyamino dokonyaka ŋili kende dakeme namba anjetae kalyamona,” lea-pyaa.
Dopa leamopa dupame baa lamaiyoo, “Jutia yuu dokonya kalyamino dupame embanya pii mende lao pepa pyao naima-kisa peala nayami. Dee naimanya kaiminingi mendeme embanya pii koo mende naima ipao langya nayaka.
Kini, naimame sipumanopa yuu dupa pitakanya endakali dupame kaita enenge watao paenge tata wakale katenge doko kandao pii koo lelyamino. Ongonya naimame embanya masingi dupa semana emba tangeme laale lao masilyamanona,” leami-pyaa.
Dopa latala dokopa Polopi dupapimi kote gii mende makande peteaminopa gii dokonya endakali longo mendapua apata baa kateamo anda dokonya epeami-pyaa. Epeaminopa baame dupa yongama pituu pii lamaiyamo doko lamaiyoaka kateamopa yuu kuiya-pyaa. Baame pii tenge dupa lao lopalyoo lamaiyoo, Gotenya isingi dokonya lao etete pupu lao lamaiya-pyaa. Baame Mosesenya piipi potopesa dupanya piipi dupa lamaiyoo, Jisasanya lao lapae siamo dupa masoo minina lao masingi sakatasakamaiya-pyaa.
Dokopa yangi dupame Polome pii leamo doko sepala masoo miniami-pyaa. Yangi dupame masoo minala nayami-pyaa.
Dupame mona mendai iki palyala naenya, kayapala peami-pyaa. Dopaka doko, wambao pii mende dupa lamaiyoo pituu, “Wamba Oli Sipitisa dokome nyakamanya yumbange dupa kandao potopesa Aisayanya nengekaita dokonya dapa lea-pyaa:
‘Embame endakali datupa kalyamino dokonya pupala dapa lamaipi: “Nyakamame pii sepala dee setamiaka doko, etete masala nayatami. Nyakamame kandatala dee kandatamiaka doko, angi mende nakandatami.
Doko, endakali dupame kaleme soo lengeme kandao moname masoo petala nambame auu pisetale lao dee mona kapilyetala ipatamane lao nyakama tangeme mona pyakilyoo, kale poyao lenge iminjoo katapelyaminona,” ’ Aisayame lea-pyaana,” lea-pyaa.
Dopa latala dee baame dupa lamaiyoo, “Goteme pyoo nyiamo kalai doko endakali tata waka dupa-kisa pena lateana masalapape. Dupame setamina,” lea-pyaa.
[Dopa lateamopa Juta dupame nyakamalapo etete pii yanda pyoloo pyoo peami-pyaa.]
Polome anda mende sambao ee kana lapoma lunduta dokonya katao endakali baa kanja epeamino dupa yaka ipamini lamo lao katea-pyaa.
Dopa pyoo katao baame Gotenya isingi dokonya lao pii lamaiyoo katao Kamongo Jisasa Kataisanya lao paka nakayao mana lamaiyoo kateamopa endakali mendeme kaena lao kaita lyokala naya-pyaa.
Namba Polo Kataisa Jisasanya kendemane dokome pepa dake pyekelyo. Goteme namba aposele joo kalyale lao ipu latala baanya Wai Pii Epe doko lamaiyoo kata lea.
Goteme baanya Wai Pii Epe doko ipatana lao wambao potopesa dupa-kisa lao paneamopa, dupame Gotenya pii etete epe dupa pepa piami-pyaa.
Wai Pii Epe dokome Gote Ikiningi naimanya Kamongo Jisasa Kataisa doko kandao lapae silyamo. Baa endakali. Baa Dapiti tatanya mandipae. Dee baa Gote etete epe. Baa malunya sakateamo dokome baa Gote Ikiningi pupu lapaena lao laitaka petea.
<range>
Nambame Kataisa lalyoo endakali tata paliuu pelyamo dupa pitakame baa lao masoo minao baa watao katena lao sakatasoo kalyale lao, Goteme Kataisa-kisa aposele kalai epe doko namba dia.
Nyakama Loma yuu dokonya kalyamino endakali dupa apata tata dupa-pipa Goteme ipupa lateamo dokony nyakama Jisasa Kataisanya katakamailyamino.
Dopana, nambame pepa dake nyakama Goteme mona setenge baanya ipupa latae endakali dupa pitakanya pyao peekelyo. Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Nambame wambao nyakama dapa langilyo: nyakamame masoo minao paelyamino lapae doko yuu dupa pitakanya endakali dupame silyamino. Nyakamame dopa pilyamino dokonya nambame nyakama pitaka kandao Jisasa Kaitaisa lao masetala nambanya Gote doko lao yaka pilino lelyo.
Nambame nambanya mona doko pitaka Gotenya kalai dokonya yukuoo setao baanya Ikiningi dokonya lao Wai Pii Epe doko lamaingi. Goteme kandamopa kiningi lelyona, nambame koteaka lao loma silyo dii lao nyakama kame sala nayao loma singi. Goteme kapana lao masetamo kandao doko, indupa namba nyakama kalyamino dokonya ipatoo lao baame kaitini mende setekena lao loma silyo.
<range>
Oli Sipitisame namba epe dingi dokonya mokosoo nyakama pupu lasina ditoo latala, nambame nyakama kalyamino dokonya ipawanimi kumilyo.
Nambame dopa lelyo doko, namba nyakama-pipa tole katatamano dokopa nyakamanya masoo miningi dokome namba nisetaminopa nambanya masoo miningi dokome nyakama nisotopa nisoloo pyoo katatamanopa lao lelyo.
Kaimia paluma, nambanya kalai dokome endakali tata waka dupanya kainanya dii mandengeli pyoo nyakamanya kainanya apata dii mandena lao paa longosa nyakama kalyamino ongonya ipatoo lao masingi doko nyakamame masipimi laka lao masilyo. Dopa lao masingiaka doko, ipupenge kaitini doko lyokenge.
Gitiki endakalipi meepi, mana nyepaepi nyala naengepi, dupa pitaka nambame Wai Pii Epe doko lamaipenge.
Tenge ongonya minao nambame nyakama Loma yuu dokonya kalyamino dupa apata Wai Pii Epe doko langitoo lao eteke pilyo.
Nambame Wai Pii Epe doko lamaiyanya elya nakaelyo. Wai Pii Epe doko Gotenya pupu lapae. Pii dokome masoo minilyamino endakali dupa pitaka pyoo nyingi. Juta dupa wambao pyoo nyepala tata waka dupa apata pyoo nyingiaka.
Goteme endakali dupa tolataena lenge doko Wai Pii Epe dokome laitaka pingi. Masoo miningi dokonya-kaita baame masoo miningi endakali dupa tolataena lenge. Pii pepa pyapae singi dokonya, “Masoo miningi dokonya-kaita Goteme tolataena lelyamo endakali doko lete etete katatana,” lapae silyamo.
Gote maita maiyoo koo pyoo paenge endakali dupa kandao Gote kaiti-kisa katenge dokome baanya imbutongo mandenge doko laitaka pingi. Endakali dupame nyakamanya koo pingi mana dokome Gote lao masingi angi doko angombengema.
Endakali koo pingi dupame Gote lao masepenge doko baa tangeme dupa-kisa panasiamo dokonya dupame masingima.
Baame yuupi kaitipi wapuiyamo gii dokonya pituu indupa tuu lao endakalimi Gotenya nakandenge dupa dupame masingima. Kini, dupame oapi Goteme wapuiyamo dupa kandatala baa-kisa pupu lapae sia singi dokopa baa katea katenge dokopa dolapo auu pyoo masingima. Dokonya dupanya mendeme, “Nambame ambe lao piona,” nalapenge.
Dupame Gote lao masingimaka doko, baa Gotena lao lalyala nayao baa lao yaka pilino naleami-pyaa. Dopa napinya, nyakamanya masingi doko angi daa dupanya pena lao kateaminopa, nyakamanya masala naenge mona doko iminjia-pyaa.
Dupame nyakama tange masingi akalina lao masiaminoaka doko kyekeami-pyaa.
Dopa pyoo katao dupame kumala naenge tii pipae Gote doko alo pyoo endakali kumingi dupapi, yakapi, mena tatapi, kanopatopi, dupa wangi tao wasoo tama pyoo kateami-pyaa.
Dupame dopa piamino dokonya Goteme dupa tangenya moname pyuani kayatamili pina lao yakinateamopa, kini dupame elya pingi napipenge dupa pyoo nyakama tangelapo mende elya pisa pisa pyoo kateami-pyaa.
Endakali dupame Gote lao masingi angi doko yakinatala alo pyoo sambo gote dupa minao kateami-pyaa. Kini, dupa pitaka wapuingi Gote doko lao tanga tangapi tama pipengeaka doko, dupame baa tama pyoo baanya kalai pyakamaiya naenya, baame wapopae dupa tama pyoo dupanya kalai pyakamaiyoo kateami-pyaa.
Tenge ongonya minao dupame elya pingi pyuanimi putiti kayao elya kayapenge mana dupa minao katena lao Goteme yakinateamopa, nyakamanya enda dupame apata akalipa tole pingi mana doko kayapala alo pyoo mana naminapenge dupa miniami-pyaa.
Dopaka pyoo akali dupame endapa tole pingi mana doko kayapala akali yango-pipa elya pingi pyuanimi etete putiti kayao kateami-pyaa. Dupame akali yango dupa-pipa elya andake kayapenge mana koo doko minao kateami-pyaa. Dopa piamino dokonya nyakamanya mana koo miniamino dokopa kapa pao yanu nyepenge doko nyakama tange-kisa nyoo kateami-pyaa.
Dee endakali dupame Gote itakinya mende daana lao masiaminosa, Goteme dupanya masingi doko koena lao yakinateamopa, dupame mana naminapenge koo dupa miniami-pyaa.
Dupame eteteaka luiyao katao, nyipu lakaka lao masoo, tombaka nao, mana koo dupa longo lao minao kateami-pyaa. Dee dupame tilya nyoo, endakali yango pyao kumasoo, imbu kayaloo pyoo, sambo lao minakasoo, mona koo palyoo koo pyoo kateami-pyaa. Mana koo dopale dupaka longo lao miniami doko minawaka kalyamino. Endakali mendeme opale mende pilya doko dupame lale lale payakamaingima;
endakali mende lao nepengema; Gote imbu kayamaingima; dupame luiyao nyakama alyasale joo kalyamanona lao masoo pii luiyapae lengema; mana koo enenge mendapua kutao miningima; endangi takangepanya pii nepakamaingima;
dupame kyakaenge joo payao pipenge dupa napingima; dee dupame endakali yango dupa auu nakayao kondo nakaengemaka.
Mana dopale minilyamino dokonya yanu doko Goteme koyatamina lao mana seteamo doko dupame masingima. Dopaka doko, mana koo dupa mee minawaka katengema. Dopa iki pyaa naenya, endakali waka mana koo dopale minilyami dupa kandao yaka pilyaminona lao masingimaka.
Dopana, akali embame endakali yango mende-kisa koo silyamona lao baa yapao kalyepe? Embame tamopi dee endakali waka mendeme tamopi dopa pipenge tenge mendaipi mende nasilyamo. Embame endakali waka mende-kisa koo silyamona lao yapateno doko, embame emba tange-kisa koo silyamona lao yapatenosa pita. Doko aipuma? Dopa pitino akali embame mana koo dopale miningiaka daape!
Mana dopale miningi endakali dupa Goteme yanu nyingi doko kapana lao masilyamano.
Dopaka doko, endakali waka dupame mana koo dopale minilyaminona dupa-kisa koo silyamona lao akali embame yapao kalyeno doko, embame mana koo dutupa miningiaka! Dopa pingi dokonya Goteme emba kapa pao yanu nanyetana lao masilipi?
Pande, mana epe minao yapa maka nakayao yapa yanu nanyoo malisoo katenge Gote doko embame kilya kandao kalyepe? Emba mona kapilyetala koo dupa yakinatale lao Goteme mana epe minao katenge doko embame masala naelepe?
Embame mona kapilyoo koo kalai dupa yakinala nayao tuu pyoo kalyeno. Embame dopa pyoo Gote minao etete imbuaka pisoo katao emba pyatamo gii doko kandao nyalanya pilino. Gii dokopa baame endakali koo pingi dupa tolao yanu nyingi doko laitaka pita.
Endakali dupa pitakame mana minataminoli pyoo baame yanu pyata.
Mana epe dupa yakinala naenya minawaka katao, tii pipae katapengepi, kenge epe soo katapengepi, kumala nayao katapengepi, dupa kutao nyoo katenge endakali dupa Goteme yanu pyao lete etete kataseta.
Dee mana epe dupa watao minala naenya, nyakama tange iki lao masetala mana koo dupa watao miningi endakali dupa Goteme imbumi kumapala yanu pyao etete minao koyaseta.
Endakali mana koo minao katenge dupa pitaka-kisa Goteme kenda pipaepi tanda nengepi dupa pena lata. Juta dupa-kisa wambao pena latala tata waka dupa-kisa pena lataka.
Dopaka doko tii pipae katapengepi, kenge epe soo katapengepi, mona lyuu lao katapengepi, dupa baame endakali mana epe miningi dupa pitaka maita. Juta dupa wambao maitala tata waka dupa maitaka.
Doko, Goteme endakalinya lengelyaapi kandao yapala naenge.
Endakali yangi dupa-kisa mana setapae Goteme Mosese maiyamo dupa nasiamopa mana koo miniamino dupa pitaka koyatami. Mana setapae dupa dupa-kisa nasiamo dokome dupa nisala nayata. Dee endakali yangi dupa-kisa mana setapae dupa siamopa mana koo miniamino dupa pitaka mana setapae dupanya lapae silyamoli pyoo Goteme yapapala yanu nyeta.
Doko aipuma? Mana setapae dupa kaleme iki singi endakali dupa Goteme tolataena nalata. Mana setapae dupanya lapae silyamoli pingi endakali dupa baame tolataena lata.
Endakali tata waka dupa-kisa mana setapae dupa nasingi. Nasingiaka doko, gii mendepa dupa tangeme mana setapaenya lapae silyamoli pyoo pingima, dokonya dupanya masingi doko dupa tangenya mana setapae lamo.
Nyakamame dopa pyepape dopa napyepape lao dupanya mona dokonya mana setapae singi dupa dupame mana minilyami dokome panasingi. Dee dupanya masingi dokome panasingiaka. Dupame kopeta pilyamino dokopa nyakamanya masingi dokome dupa-kisa tenge setao, “Embame ongo kopeta pilinona,” lenge. Kamea pyoo pilyamino dokopa, “Embame ongo kamea pyoo pilinona,” lenge.
Kini, Goteme endakali dupanya yalo petae singi dupa Jisasa Kataisame yapena latamo gii dokopa, endakali dupame dopa pyoo kateamina lao panata. Nambame Wai Pii Epe lamaingi dokonya dopa lapae silyamo.
Dee emba aipape? Embame, “Namba Jutana,” lenge. Gotenya piipi manapi dupa emba-kisa silyamona lao masetala tungi pyao katenge. Embame Gote embanya Gotena lao masetala luingi.
Goteme pipimili lao masingi dupa embame kandatala baanya piipi manapi dupa mana nyoo katao angi dupa yapao nyoo katenge.
Gotenya piipi manapi emba-kisa silyamo dokonya mana kandenge dupapi kiningi pii dupapi dupa pitaka silyamona lao masingi. Dokonya endakali lenge koo dupa kaitini laitaka pipengepi, iminjetaenya katenge dupa tii pisepengepi, masala naenge dupa tolasepengepi, mana nakandenge dupa mana lamaipengepi dupa pitakanya emba etete kapana lao masingi.
<range>
Embame endakali waka dupa mana lamaiyoo katenge doko, aipuma embame emba tange mana laa naengepe? Embame endakali waka dupa kandao, “Pake nanalapapena!” lao lamaiyoo katenge doko, emba paka nengepe daape?
Embame, “Kepo kolala nayalapapena!” lao lamaiyoo katenge doko, emba kepo kolengepe daape? Embame sambo gote dupa etete koona lao masingi doko, sambo gote tama pingi anda dupanya opale mende pake nyingipi daape?
Embame Gotenya piipi manapi dupa emba-kisa silyamona lao masetala luingi. Dopaka doko embame dupa yalatala baa minao elya pisingipi daape?
Dopana, pii pepa pyapae singi dokonya, “Nyakama Juta dupa mambele endakali tata waka dupame Gote kandao pii koo lengemana,” lapae silyamo.
Embame Gotenya piipi manapi dupa watao minao katenge tamo kandao doko, kini akali emba elya pingi kambu kepee dokome emba kapa niseta. Dopaka doko, embame piipi manapi dupa yalao katenge tamo kandao doko, emba elya pingi kambu kepee doko kepala naee jeta.
Dopaka pyoo tata waka elya pingi kambu kepala naenge akali mendeme Gotenya piipi manapi dupanya lapae silyamoli pyoo pingi tamo kandao doko, Goteme baa elya pingi kambu kepala naenge mendeme pingina latape? Daa, dopa nalata.
Nyakama akali Juta dupa elya pingi kambu kepapae. Nyakama-kisa Gotenya piipi manapi dupa pepa pyapae singi. Dopaka doko nyakamame piipi manapi dupa yalao kalyamino. Akali tata waka elya pingi kambu kepala naenge dupame piipi manapi dupa watao minao kalyamino. Dokonya dupame nyakama dopa piami dapa piami lao yapatami.
Juta angi doko apipi? Yongenya kandao Jutana lenge dokope? Doko daa! Dee elya pingi kambu kepenge mana angi doko andukupi? Akali elya pingi kambu kepenge mana doko iki angipi? Doko daa!
Juta angi doko mona andaka Juta joo katenge. Piipi manapi pepanya pyapae silyamoli pyoo endakalimi elya pingi kambu kepenge mana doko angi daa. Elya pingi kambu kepenge mana angi doko Oli Sipitisame mona andaka kepenge. Akali dopale doko endakalimi tama napingima. Goteme tama pingi.
Dopana, Juta dupa-kisa epe aki mende silyamopa endakali tata waka dupa nyoo ana pyandao katengemape? Akalinya elya pingi kambu kepenge mana dokonya epe aki mende pyakalyingipi?
Doko, mana tata tata dupa pitakanya Juta dupame endakali tata waka dupa etete longome ita miningima. Angi mupa doko, Goteme baanya pii lapae dupa Juta dupame isekena lao maiya-pyaa.
Kini, nyakamanya endakali yangi dupame Gotenya pii dupa watao minala nayamino dokome aipa pitape? Endakali dupame Goteme leamoli napiamino dokome Goteme lelyamoli pingi mana doko mee injisetape?
Daa, etete dopa napita! Endakali dupa pitakame sambo latala lataminoli napitamiaka doko, Goteme sambo laa nayao latamoli pyoo kiningi pita. Pii pepa pyapae singi dokonya, “Embame mana tolao minilino dupa pii leleno dokome panenge. Embame kopeta pilinona lao endakali dupame emba kosimi latamino kandao doko, embame ita minatena,” lapae silyamo.
Naimame mana koo miningi dokome Goteme mana tolao miningi doko laitaka pingi. Dopa pingi dokonya naimame aipa latamape? Endakalimi lengeli pyoo lelyona, Goteme naimanya koo pingi dupanya imbu kayao yanu nyingi doko kopeta pingina latamape?
Daa, etete dopa nalapenge! Baame tolao napingi pyali kandao doko, aipa petala baame yuunya endakali palenge dupa yapapala yanu nyetana lapumalipi?
Nambame sambo lao mana koo minio dokome Goteme lelyamoli pyoo kiningi mana miningi doko minao andasoo baa lalyia. Dopaka doko, “Gote embame aipuma namba koo pingi endakali joo kalyenona latala yanu nyilipina?” latope?
Nambame dopa lapuli kandao doko, naimame dapa apata lapumaliaka: “Mana epe dupa pyakaliyina mana koo dupa minama,” lapumali. Kini, endakali yangi dupame naima kandao pii koo lao naimame dopaka lengena lelyamino. Dopa lelyamino endakali dupa-kisa Goteme yanu nyeta doko kapa.
Dopana, naimame endakali waka dupa ita minao katengepe? Daa, naimame dupa mendeme ita naminingi. Doko nambame latelyo. Juta dupapi tata waka dupapi dupa pitaka koonya pupu lapae dokonya pundipundi anjetae katenge.
Dokonya dapa lao pepa pyapae silyamo: “Endakali mendaipi mende epe tolatae daa. Kini mende etete daa!
Endakali mendaipi mendeme masala naenge. Endakali mendaipi mendeme Gote kutala naenge.
Endakali dupa pitakame kaitini tolatae doko yakinatala uanga pyoo payami. Endakali dupa pitaka awapa koyami. Endakali mendaipi mendeme mana epe naminingi. Kini etete mendaipi mendeme daa!
Endakali dupanya nenge-kaita pii pyakalyilyamo doko endakali malu lopapae silya dupanya aii pyakalyingi dopale joo pyakalyingi. Dupame nyakamanya keke kambupi dokome sambo pii koo dupa lengema. Dupanya kambu dokonya endakali pyao kumasingi tomakai jepae pii dupa palenge.
Endakali dupame nyakamanya nengekaita dokome koyasingi piipi pii kaa pipaepi dopale dupaka longo lao lao katengema.
Dupame endakali pyao kumasalanya mona lyaa latae katengema.
Endakali dupa kaita paelyamino dupanya kenda pipaepi mana koo minapaepi dupa singi.
Epe yuu yongena lao katenge mana doko dupame nakandao katengema.
Gote andanda semaiyoo katapenge doko dupame masala nayao katengemana,” lapae silyamo.
Dee mana setapae dupame lelyamo dupa pitakame endakali dupa-kisa mana setapae silyamo dupa kandao lengena lao naimame masilyamano. Mana setapae dupame lelyamo dupa endakali mendaipi mendeme nenge-kaita nasina lao, Goteme yuunya endakali palenge dupa pitaka kosimi lao yanu nyina lao lenge.
Doko, mana setapaenya lapae silyamoli pingi dokonya Goteme endakali mendaipi mende baanya enomba dokonya tolataena nalenge. Mana setapae dupame koo pingi dupa panasoo singi.
Dopaka doko, endakali dupame mana setapae mendenya lapae silyamoli napilyaminopa, Goteme mee tolataena lenge doko baame epapu laitaka petea. Moseseme piipi manapi pepa pia dupapi, potopesa dupame pii pepa piami dupapi dupanya dopa lapae silyamoaka.
Masoo miningi dokonya-kaita Jisasa Kataisa lao masoo minilyamino endakali dupa pitaka Goteme tolataena lenge. Endakali dupa pitaka mende mendepale daa.
Endakali dupa pitakame koo petala Goteme tii pyoo katasetamo dokonya nakatapenge joo katengema.
Dopaka doko, Kataisa Jisasame endakali dupa kii tamao nyiamo dokonya, mona epe palenge Gote dokome endakali dupa mee tolataena lenge.
Kataisa taiyoko nyetamo dokome Gote baanya mona epe palisakatamopa masoo minatamino endakali dupanya koo pingi yanu dupa kunanya nepakamaitopa latala, baame Kataisa makande minatala epena latea. Baame baanya mana tolao miningi doko panasalanya dopa pia. Doko, yapa yanu nanyingi Gote dokome endakali wamba kateamino dupame koo piamino dupanya yanu nanyia-pyaa. Kini Goteme baanya mana tolao miningi doko indupa panasalanya dopa pia-pyaa. Dopa piamo dokonya Gote baa tolatae. Dee baame Jisasa lao masoo minilyamo endakali doko tolataena lenge.
<range>
Dopana, tange lalyingi mana doko aipa pilyape? Doko kaitini lyokatae kalyamo. Aki mana mendeme kaitini lyokatae kalyape? Mana setapaenya lapae silyamoli pingi mana dokomepe? Daa! Masoo miningi mana dokome.
Doko aipuma? Endakali mendeme mana setapaenya lapae silyamoli napilyamopa Goteme baa masoo miningi dokonya-kaita tolatae lengena lao masilyamano.
Aa! Gote baa Juta dupanya ikipi, pande endakali tata waka dupanya apatape? Gote baa endakali tata waka dupanya apataka daape!
Gote mendai iki katenge. Elya pingi kambu kepapae akali dupapi kepala naenge dupapi tata dolapo lapota masoo miningi dokonya-kaita baame tolataena lenge.
Masoo miningi dokome mana setapae dupa mee injisilyamape? Daa, etete dopa napilyamano! Mana setapae dupa angi injisilyamano.
Dopana, naimame naimanya yumbange Apotakame doko kandao aipa latamape? Baame aipa pia-pyaape?
Baame kalai dupa auu pyoo piamosa Goteme baa tolataena leali kandao doko, baa tange lalyepenge jiali. Dopaka doko baa Gotenya enomba dokonya tange lalyepenge nanjia-pyaa.
Doko, Gotenya pii pepa pyapae dokonya aipa lapae silyape? “Goteme kiningi lelyamona lao Apotakameme masoo miniamo dokonya Goteme baa tolatae lea-pyaana,” lapae silymo.
Endakali mendeme kalai mende petala yole nyilyamo doko naimame mee nyilyamona lao masala naenya, baame kalai pilyamo dokonya nyilyamona lao masingi.
Dopaka doko, endakali mendeme kalai pyaa naenya, Gote maita maiyoo koo kalai pyoo katenge endakali dupa kandao tolataena lenge Gote doko lao masoo minao kalyamo dokonya, Goteme baa tolataena lenge.
Tenge dokonyaka Dapitimi apata lao pituu endakali mendeme kalai mende napilyamopa Goteme mee tolataena lenge doko mona yaepasetaena lao dapa lea-pyaa:
“Endakali dupame mana setapae yalenge yanu dupa kunanya nepakamaiyoo, koo pingi dupa sanga pyakamaiya pyatae kalyamino dupa, mona yaepasetae katengema.
Endakali mendeme koo pingi dokonya yanu nyetana lao Kamongome itaki etete nasakamailyamo endakali doko, mona yaepasetae katengena,” Dapitimi lea-pyaa.
“Mona yaepasetae katengena,” leamo doko, akali elya pingi kambu kepapae dupa iki kandao lea-pyaape? Daa, elya pingi kambu kepala naenge dupa apataka lao lea-pyaa. Doko naimame pii pepa pyapae sipumu doko kandatala, “Apotakameme masoo miniamo dokonya Goteme baa tolatae lea-pyaana,” lelyamano.
Gii andukupa Goteme Apotakame tolataena lea-pyaape? Baa elya pingi kambu kepapaesa lea-pyaape, pande kepala naengesa lea-pyaape? Elya pingi kambu kepala naengesa wambao tolataena lea-pyaa.
Maitakao Apotakame elya pingi kambu kepeamo dokome, baa elya pingi kambu kepala naengesa masoo miningi dokonya Goteme baa tolataena leamo doko kiningina lao kongali pyoo kepea-pyaa. Dopana elya pingi kambu kepala naenge masoo miningi endakali Goteme tolataena lenge dupa pitakanya Apotakame baa takange.
Dee baa elya pingi kambu kepapae dupanya apata takangeaka. Dupame elya pingi kambu iki kepala naenya, naimanya takange Apotakame elya pingi kambu kepala naengesa masoo minao payamoli pyoo masoo minao paengema.
Goteme Apotakamepi dee baanya mandipapenya mandipae paliuu patamo dupapi dupame yuu pitaka moya joo nyetamina lea-pyaa. Baame dopa leamo doko, baanya mana seteamo dupa Apotakameme watao miniamosa maitona lao laa naya-pyaa. Daa, masoo miningi dokonya-kaita baa tolatae joo kateamosa lea-pyaa.
Mana setapae dupa watao minatala auu pyoo katamana lao masingi endakali dupame Goteme epe maitona leamo doko nyepenge pyali kandao doko, masoo miningi doko angi mende nanjipumopa Goteme epe maitona leamo pii doko mee jipyali.
Doko, mana setapae dupanya-kaita Gotenya imbutongo mandenge doko endakali dupa-kisa epenge. Mana setapae nasingi pyali kandao doko, yalala nayapimili.
Dopana, Goteme epe maitona leamo doko mona epe palyoo mee maitoana latala masoo miningi dokonya-kaita maingi. Apotakamenya mandipaenya mandipae palitamino dupa pitakame Goteme epe maitona leamo doko kapa pao nyetamana lao masina lao dopa pingi. Masoo miningi Juta dupame iki nyina lao dopa pyaa naenge. Daa, Apotakameme masoo miniamoli pyoo masoo miningi endakali tata waka dupame apata nyinaka lao pingi. Pii pepa pyapae singi dokonya, “Nambame emba endakali tata longo dupanya takange joo kataseteona,” lapae silyamo. Dopa lapae silyamoli pyoo kini Apotakame baa naima masoo miningi dupa pitakanya takange. Endakali kumapae dupa lete katasoo opale nasilyamo dupa sina lenge Gote dokonya enombasa Apotakameme pii doko kiningina lao masoo minao katea-pyaa.
<range>
Wamba Goteme Apotakame lamaiyoo, “Kaitinya bui kalyamoli pyoo emba tata dupa palitamina,” leamo pii doko kiningi jetana lao Apotakameme masala nayapenge lyangasaka doko, Goteme kiningi lelyamona lao baame masoo minao malisoo katea-pyaa. Dopa piamo dokonya Goteme leamoli pyoo baa endakali tata longo dupanya takange jia-pyaa.
Apotakameme ee kana andate mendai joapi mende katapala, “Nambanya yonge doko kuii latelyamo, dee Setanya ingi pyakilyetaena,” lao masiamoaka doko, baanya masoo miningi doko tambo laa naya-pyaa.
Goteme Apotakame epe maitona leamo doko mona lapo palyoo yakinala nayao kyoto joo masoo minao Gote lalyoo katea-pyaa.
Goteme baa lamaiyamoli pyoo kapa pao pitana lao baame masokondape pyoo masoo katea-pyaa.
Tenge dokonya minao Goteme baa tolataena lea-pyaa.
Goteme Apotakame kandao, “tolataena leana,” lao pii pepa pyapae singi doko baa iki kandao daa, naima apataka. Naimanya Kamongo Jisasa malunya sakatasiamo Gote doko lao masoo minilyamano endakali dupa apata kiningi etete baame tolataena lengeaka.
<range>
Naimanya koo pingi tenge dupanya Goteme baa kumikena lao epena latala, baame naima tolataena laanya Jisasa malunya sakatasekea.
Dopana, masoo miningi dokonya-kaita Goteme naima tolataena lateamo dokonya naimanya Kamongo Jisasa Kataisa mambele Gotepa mona lyuu lao kalyamano.
Baa mambeleaka masoo miningi dokonya-kaita Goteme naima kandao mona epe palipumopa kalyamano. Dopa pyoo katao Goteme naima baanya tii pipae dokonya katasetana lao masetala malisoo mona yanga lao kalyamano.
Dokonya iki naimame mona yanga laa naenya, naima-kisa kenda pipae epenge dupame naima yapa maka nakaenge endakali injisingina lao masetala mona yanga lao kalyamanoaka.
Dee yapa maka nakayao katenge mana dokome naima kyoto joo kalyepale lao kyoto injisingi. Kyoto joo katao Goteme naima ditona leamo doko nyetamana lao masoo malisoo kalyamano.
Goteme naima kandao auu kaenge doko baame Oli Sipitisa naima dingi dokome naimanya mona andaka tumbasekenge. Dokonya naimame nyetamana lao masoo malisoo kalyamano doko pakuala nayatana lao masilyamano.
Kiningi etete, wamba naimame naima tange nisala nayapenge joo kateamano gii dokopa, Kataisanya pitamo gii doko ipateamopa Gote maita maiyoo koo kalai pyoo katenge endakali dupa alo pyoo baa kumia.
Akali epe tolatae mende alo pyoo kumawani kaenge endakali mendapua katawaka napenge. Kini akali mendeme mona tuu tuu petala akali epe mende alo pyoo kumatoo lao masetamo kandao doko kumataka.
Dopaka doko naima koo pyoaka kateamano dokopa Kataisame naima alo pyoo kumia. Dopa piamo dokome Gote baa tangeme naima auu kaenge doko panasia.
Kataisa taiyoko nyiamo dokonya indupa Goteme naima tolataena latae kalyamano. Tenge ongonya minao, Goteme naima imbu kayao yanu nyetamo dokonya baame naima kapa pao pyoo nyetana lao masilyamano.
Kini, naima Gotenya yandapipi joaka kateamanopa baanya Ikiningi kumiamo dokonya-kaita baame naima mona setea. Indupa baapa mona setao kalyamano dokonya, Kataisa lete kalyamo dokonya-kaita naima kapa pao pyoo nyepae katatamana lao masilyamano.
Dee naimanya Kamongo Jisasa Kataisame naima Gotenya mona setenge injisiamo dokonya naimame baa lao masetala Gote-kisa katao mona yanga lao kalyamanoaka.
Akali mendai mendeme koo piamo dokonya koo doko yuunya epea-pyaa. Koo dokome kumingi doko laminao epea-pyaa. Endakali dupa pitakame koo piaminosa kumingi doko dupa-kisa taya-pyaa.
Goteme baanya mana setapae dupa maiya naengesa koo doko yuu angenya wambao sia-pyaa. Mana setapae nasiamo gii dokopa koo piamino dupanya yanu nyotona lao baame itaki pyao setakamaiya naya-pyaa.
Dopaka doko, Atame kateamo gii dokonya pituu Mosese kateamo gii dokonya tuu lao kumingi doko endakali dupa pitaka-kisa sia-pyaa. Kini, endakali waka dupame koo piaminoaka doko, Atameme Gotenya pii tanga lao koo piamo dopale mende napiami-pyaa. Napiaminoaka doko, kumingi doko dupa-kisa siaka-pyaa. Atame wambao kateamo dokome akali maitakao epeamo doko kongali pyoo katea-pyaa.
Dopaka doko, akali dolapo mendai dopaleaka daa. Doko aipuma? Goteme mona epe palyoo naima mee nisiamo doko Atamenya koo pingi dopale daa. Kini, akali mendai dokonya koo tengenya endakali dupa pitaka kumiami-pyaa. Dopaka doko, Goteme eteteaka mona epe palyiamo dokonya akali mendai Jisasa Kataisame endakali dupa pitaka mee kii tamao nyia. Dopa piamo dokome akali mendai dokonya koonya endakali pitaka-kisa kenda pipae epeamo doko etete ita minia.
Dee mee kii tamao nyiamo dokopa akali mendai ikimi koo piamo dokopa dolaponya kalai doko mendai dopaleaka daa. Akali dokome koo mendai doko piamo dokopa Goteme baa kapa pao koyatana lao pii kenda pipae doko baa-kisa setea-pyaa. Dopaka doko, endakali dupame koo longo piaminopa Goteme mona epe palyoo dupa mee kii tamao nyepala tolateana lea.
Akali mendai dokome koo piamo dokonya akali doko mambele kumingi doko endakali dupa-kisa sia-pyaa. Dopaka doko, akali mendai Jisasa Kataisame kalai piamo dokome akali mende dokonya kalai doko etete ita minokondape pyoo minia. Baame kalai piamo dokonya Goteme mona eteteaka epe palyetala endakali dupa pitaka tolataena latea. Dopa leana lao masoo miningi endakali dupame Gote-pipa dupa pitaka isoo lete etete katatami.
Dopana, koo mendai dokonya Goteme endakali dupa pitaka koyatamina lea-pyaa. Dopaka pyoo kalai tolatae mendainyaka baame endakali dupa pitaka-kisa koo nasilyamona latala lete etete katasotona lea-pyaa.
Akali mendaimi pii tanga lao koo piamo dokome endakali dupa pitaka koo pingi injisia-pyaa. Dee dopaka pyoo akali mendaimiaka pii watao miniamo dokome endakali dupa pitaka epe tolatae injiseta.
Goteme mana setapae dupa seteamopa koo pingi mana doko andake jia-pyaa. Dopa piamoaka doko, Goteme mona epe mende palyetala eteteaka kondo andake kaya.
Kini, kumingi dokonya-kaita koo dokome naima endakali dupa pitaka isia-pyaa. Dokaita joo indupa Goteme mona epe palyetala naima tolataena lateamo dokonya, baame naima isoo katatamopa naimanya Kamongo Jisasa Kataisame kalai piamo dokonya-kaita lete etete katatama.
Dopana, naimame aipa pitamape? Goteme naima kandao eteteaka etete mona epe palena lao naimame koo dupa mee pyoaka katamape?
Daa, etete dopa napipenge! Naima koo dupanya kumateamano endakali dupame aipa petala koo dupa mee pyoaka katamape?
Naima Kataisa Jisasapa pakatae kalyanya kaimbu nyiamano endakali dupa pitakame baa kumiamo dokonya naima apata kumapae joo kalyanya kaimbu nyiamana lao masala naelyamipi?
Dopana, Takange tii pipae dokome Kataisa malunya sakatasiamo dokaita joo naima apata kapa pao enenge joo kalyepale lao, Kataisa kumiamo dokonya naima kaimbu nyiamano dokome baa-pipa awapa kumasetala baa-pipa awapa malu pia.
Doko, naima baa-pipa pakatala baa kumiamoli pyoo kumateamano dokonya baa-pipa pakatala baa dee sakateamoli pyoo sakatatama.
Naimame dake masilyamano: naimanya yongeme koo pipuma laka lao masingi pupu lapae doko etena lao, naima deaka koonya kendemane nakalyepale lao, naimanya mona wambatae doko Kataisapa awapa ita pokonya yukuotala pyao kumasetea.
Endakali mende kumapelyamo doko koonya pupu lapae dokonya mokapae katenge.
Dopana, naima Kataisa-pipa awapa kumateamano dokonya baa-pipa awapa lete katatamakana lao masoo minilyamano.
Kataisa kumapeamopa Goteme sakataseteana baa deaka kumala nayata. Kumingi doko baa-kisa dee sala naelyamona lao masilyamano.
Kataisa kumiamo doko koo dokonya kumia. Baa yuu mendai iki kumia. Dee kumala nayata. Indupa baa kalyamo doko Gotenya katakamailyamo.
Mendai dopaka pyoo nyakamame nyakama koonya kumapala Kataisa Jisasapa pakatae Gotenya katakamailyamanona lao masalapape.
Dopana, koo dokome nyakamanya koo pipu laka lao masingi kumingi yonge doko isekena lao nakalyepape. Yonge dokonya pipuli lao masingi doko watao napyepape.
Dee koo dokome nyakamanya yongenya katenge dupame deaka mana koo minina lao kaka nasalapape. Dopa napinya, nyakama kumapeaminopa Goteme lete kataseteamo dokonya, lete katasetae joo katao nyakamame nyakama tange itata baa maiyepape. Baame nyakamanya yongenya katenge dupame mana tolatae dupa minina kayalapape.
Nyakama mana setapaenya pundipundi nakalyamino. Daa, Goteme nyakama kandao mona epe paleyamo dokonya pundipundi kalyamino. Tenge dokonya minao koo dokome nyakama isala nayata.
Dopana, naima aipa pitamape? Naima mana setapaenya pundipundi nakatenya, Goteme naima kandao mona epe palelyamo dokonya pundipundi kalyamano dokonya koo pitamape? Daa, etete dopa napipenge!
Nyakama endakali mendeme kendemane joo isina lao kayatala baame latamoli pyoo katatamino kandao doko, baanya kendemane joo katatamana lao masala naelyamipi? Nyakama koo dokome latamoli pyoo katatamino kandao doko, koonya kendemane joo katao etete kumatami. Goteme latamoli pyoo katatamino kandao doko, Gotenya kendemane joo katao tolatae jetami. Dee mende napitami.
Dopaka doko Gote tama pimana! Wamba nyakama koonya kendemane joo kateaminoaka doko, indupa Goteme nyakama baanya mana pii nyalapale lateamo doko nyakamanya moname watao minawaka kalyamino.
Goteme nyakama koo dokonya mokao nyepala baame nyakama kandao tolataena latala mana tolatae dokonya kendemane injisetea.
Nyakama endakalinya mona koo dokome opale mende auu pyoo yapala nayapenge dokonya nambame naima endakalimi lengeli pyoo lelyo. Wamba nyakamame nyakamanya yongenya katenge dupame koo dupa pyoaka katao kalai koyapaepa mana setapae yalengepa dolaponya kendemane joo kateami. Indupa mendai dopaka pyoo Gotenya endakali etete epe joo kalyanya nyakamanya yongenya katenge dupame mana tolatae dupa minao dupanya kendemane joo kalyepape.
Nyakama koo dokonya kendemane joo kateamino dokopa mana tolatae dokonya mokapae kateami.
Dopa pyoo katao wamba mana koo miniami dupa kandao indupa elya kaelyamino dupanya epe aki mende kandao nyiamipi? Mana dopale dupanya etete kumingi doko kandao nyingi.
Dopaka doko, epapu Goteme nyakama koo dokonya mokao nyepala nyakama baanya kendemane injisetea. Baame dopa piamo dokonya nyakama baanya endakali etete epe joo kalyamino. Dee tenda lete etete katenge doko kandao nyetami.
Koo dokonya yole doko kumingi. Dopaka doko, naimanya Kamongo Jisasa Kataisame kalai piamo dokonya Goteme mona epe palyoo naima lete etete katasingi.
Kaimia paluma, nambame pii mende nyakama mana makandepi masingi endakali dupa langilyona, mana makandepi dokome endakali dupa saka katengesa iki isala naengepe?
Dokonya nambame mendepa makande pyoo lelyona, enda akali patae doko baanya akalingi saka kalyamo dokopa mana makandepi singili pyoo enda doko akali dokonya etanenge joo petenge. Dopaka doko, baanya akalingi saka kalyamo dokopa mana makandepi singili pyoo enda doko akali dokonya etanenge joo petenge. Dopaka doko, akali doko kumapelyamo kandao, baa akali dokonya dee etanenge joo petena lao mana makandepi mende nasingi.
Dopana, baanya akalingi doko kalyamopaka baame akali waka mende nyilyamo kandao doko, baa akali nyele-nyele paenge endana lengema. Dopaka doko, baanya akalingi doko kumapelyamo kandao, baa mana makandepi mendeme kaita lyokala naelyamopa mee pituu akali waka pelyamo doko kapa penge.
Nambanya kaimia paluma, mana mendai dopaka pyoo naima apata Kataisa yonge katao kumiamo dokonya-kaita mana setapae dupanya kumapala, mokapae katao akali waka mende nyiama. Kini, naimame Gotenya dii mandyakamaimana lao akali malunya dee sakatasiamo doko nyiama.
Doko, wamba naimame endakalinya masingi koo dokoaka watao kateamanopa, koo pyuani kaenge dupa mana setapae dupame naima-kisa sakatasia. Dopa piamopa naimanya yongenya katenge dupame kalai piamano dokome dii etete koenge doko mandeama.
Dopaka doko, mana setapaeme naima anjiamo dokonya kumapeama tenge dokonya indupa naima dee isala naelyamo. Naimame mana setapaenya pepa pyapae siamoli pyoo wamba Gotenya kalai pyakamaiyamanoli pyoo dee pyakamaiya naenya, Oli Sipitisanya mana enenge doko minao pyakamailyamano.
Dopana, naimame aipa latamape? Mana setapae dupa koona latamape? Daa, etete dopa nalapenge! Mana setapae dupame koo kalai doko namba laitaka napiali kandao doko, nambame akipi lao nakandeoli. Doko, mana setapae dupame, “Nyipu laka lao masala nayapena,” langya nayali, nambame nyipu laka lao masingi doko koo lamo lao masala nayoli.
Dopaka doko, mana setapaenya pii seteamo dakenya-kaitaka koo dokome kaitini mende kutao nyepala, nambanya mona dokonya nyipu laka lao masingi tata tata dupa sakatasia. Mana setapae dupa koo dokopa apata nasingi pyali kandao koo doko lenge natapyali.
Wamba mana setapaenya tenge angi doko nambame nakandao kateo dokopa yaka kateo. Dopaka doko, maitakao mana setapae dupanya pii seteamo dupa kandeo dokopa, koo doko lenge teamopa namba kumio. Endakali lete katasina lao mana setapaenya pii seteamo doko nambame kandeopa, dupame namba pyao kumasepenge jia.
<range>
Doko aipuma? Mana setapaenya pii seteamo dupanya-kaita koo dokome kaitini mende kutao nyepala namba minakasetala dupanya-kaitaka namba pyao kumasia.
Dopana, mana setapae dupa etete epe. Dee mana setapaenya pii seteamo dupa epe tolatae etete epe.
Epe dokome namba pyao kumasiape? Doko etete daa! Nambame koo doko koona lao masetale lao koo dokome epe dokonya-kaita namba pyao kumasia. Kini, mana setapaenya pii seteamo dupanya-kaita koo dokome koo etete paka pyoo namba-kisa sakatasia.
Naimame mana setapae dupa kandao Gotenya mendena lao masilyamano. Dopaka doko, nambame endakalinya mona koo dokome pyuani kaenge dupa watao koonya kendemane joaka kalyo.
Nambame nambanya mana minilyo doko namba tangeme minilyona lao masala naelyo. Dopa lelyo doko, nambame pitoo lao masipu doko pyaa naenya, auu nakayapu doko pilyo.
Dopaka doko, nambame napitoo lao masipu doko pilyo dokome, mana setapae dupa nambame epe lamo lao masilino lao panelyamo.
Dopana, namba itangeme doko pyaa naelyo. Daa, namba-kisa koo palenge dokome pilyamo.
Namba-kisa epe mendaipi mende napalelyamona lao masilyo. Dopa lelyo doko, namba endakalinya koo pingi mona dokonya lao lelyo. Doko, mana epe minapu laka lao masingi doko namba-kisa palelyamoaka doko, nambame kapa pao naminilyo.
Nambame mana epe minatoo lao masipu doko namininya, mana koo naminatoo lao masipu doko minilyo.
Nambame napitoo lao masipu doko pilyo dokome namba itangeme doko napipupa, namba-kisa koo palenge dokome pilyamona lao panelyamo.
Dokonya nambame mana mende dapa pyoo sipumu kandelyo: nambame mana epe minatoo lao masipu dokopa koo pipenge doko tengesaka silyamo.
Nambanya mona enenge dokome Gotenya mana setapae dupa auumi kumilyo.
Dopaka doko, mana waka mendeme nambanya yongenya katenge dupanya kalai pipumu kandelyo. Mana dokome nambanya moname pyuani kaenge mana doko yanda pimaitala, koonya mana nambanya yongenya katenge dupa-kisa silyamo dokonya-kaita namba anjilyamo.
Kanau! Namba akali etete koyapae kalyo! Namba yongeme kumasilyamo dakenya apimi saka nyetape?
Nambame naimanya Kamongo Jisasa Kataisa lao masetala Gote tama pilyo! Dokonya nambame dapa pyoo kalyo: nambanya mona enenge dokome Gotenya mana setapae dupa watao minilyo. Nambanya mona wambatae dokome koo dokonya mana doko watao minilyo.
Tenge dokonya minao Kataisa Jisasapa pakatae katenge dupa-kisa koo silyamona lao Goteme yanu nyoo koyasala nayata.
Doko, naima auu pyoo katasingi Oli Sipitisa dokonya mana dokome naima Kataisa Jisasapa nyoo pakatala, koopa kumingipanya mana dokonya mokao nyia.
Naima endakalinya mona koo dokome mana setapae dupa tambo lasiamosa mana setapaeme kapa pao napipenge jiamo doko Goteme pia. Baame koo dokonya yanu nyalanya kundi joo baame baa tangenya Ikiningi doko naima koo pingi endakali dupanya yonge dopale joo katao epena latala, yonge dokomeaka baame koonya pupu lapae doko watao pia.
Dopa piamo doko, naima endakalinya mona koo dokome pyepa lelyamoli napinya, Oli Sipitisame pyepa lelyamoli pyoo pyoo kalyamano endakali dupa mana setapaenya lapae silyamoli pyoo tolatae joo kalyepale lao dopa pia.
Endakalinya mona koo dokome pyepa lelyamoli pyoo katenge endakali dupame endakalinya moname auu kaenge dupanya mona yukuoo setao katengema. Oli Sipitisame pyepa lelyamoli pyoo katenge dupame Oli Sipitisame auu kaenge dupanya mona yukuoo setao katengema.
Endakalinya moname pipimili lao masingi dokonya mona yukuoo setao katenge dupa koyatami. Dopaka doko, Oli Sipitisame pipimili lao masingi dokonya mona yukuoo setao katenge dupa auu pyoo katao mona lyuu latami.
Dopana, endakalinya moname pipimili lao masingi dokonya mona yukuoo setenge endakali dokome Gote yandapipi jingi. Doko, baame Gotenya mana setapae dupa watao naminingi. Dee baame kapa pao watao naminapengeaka.
Goteme auu kaenge mende endakalinya moname pyepa lelyamoli pyoo katenge endakali dupame kapa pao napipenge.
Dopaka doko, Sipitisa Gote doko nyakama-kisa katenge dokonya nyakamame nyakama endakalinya moname pyepa lelyamoli pyoo pyaa naenya, baame pyepa lelyamoli pyoo pyoo kalyamino. Kataisame Sipitisa dingi doko endakali mende-kisa nakatatamo kandao doko, baa Kataisanya daa.
Dopaka doko, Kataisa nyakama-kisa katatamopapi koo tengenya nyakamanya yonge doko kumapenge. Kumapengeaka doko, Goteme nyakama tolataena lateamo dokonya Oli Sipitisame nyakama lete katasingi.
Dee Jisasa malunya sakatasiamo Gote dokome Sipitisa dingi doko nyakama-kisa katenge dokonya, Kataisa malunya sakatasiamo Gote dokome baanya Sipitisa nyakama-kisa katenge dokome nyakamanya kumingi yonge doko lete katasetaka.
Dopana, kaimia paluma, naima-kisa yanu silyamo. Dopaka doko, naima endakalinya mona koo dokonya daana, naima endakalinya moname pyepa lelyamoli pyoo pyoo nakatamana.
Kini, nyakamame nyakama endakalinya moname pyepa lelyamoli pyoo pyoo katatamino kandao doko, nyakama kapa pao koyatami. Dopaka doko, nyakamame yongenya koo kalai pingi dupa Oli Sipitisanya pupu lapae dokome pyao kumasetamino kandao doko, auu pyoo katatami.
Sipitisa Gote dokome laminao paenge endakali dupa pitaka Gotenya wane.
Doko, Goteme naima Sipitisa diamo dokome naima dee paka kayalapale lao kendemane injisala naenge. Dopa napinya, baame naima Gotenya wane injisetala pupu lasilyamopa naimame Gote kandao, “Apane, Apane,” lao kee lao katenge.
Sipitisa dokomeaka naimanya masingi doko konda petala naima Gotenya wanena lao langingi.
Dee naima Gotenya wane dokonyana, baanya epe dupa kapa pao nyetama. Kini, baanya epe Kataisame nyingi dupa Kataisa-pipa awapa nyetama. Doko, naima Kataisa-pipa baanya tii pipae dokonya awapa katatama lao baame tanda nyiamoli pyoaka naima tanda nyilyamano.
Goteme naima tii pyoo katasetamo doko masipu dokome indupa gii dakepa tanda nyilyamano dupa angi mende daa lamo lao masilyo.
Goteme baanya wane dupa panasetamo gii doko baame wapopae dupa pitakame putiti kayao malisoo kandalyetae silyamino.
Wapopae dupa pitaka Goteme sina katenapi leamoli pyoo soo katawapi napinya koengema. Dupa tangeme dopa pimana lao napingima. Daa, Goteme dopa pina lea-pyaa. Baame wapopae dupame dopa pyoo koyapaenya anjetae joo soo katawapi pitaminopa, mokao nyepala baanya wane dupa-pipa tii pipae dokonya mokapae soo katawapi pina latopa lao masetala baame dopa pia-pyaa.
<range>
Goteme wapuiyamo dupa pitakame enda mende wane maita pilyamopa tanda nao ŋee lengeli pyoo ŋee layoko lao ipao indupa tuu lelyamino doko naimame masilyamano.
Dopaka doko, wapopae dupame iki dopa nalelyamino. Goteme naima epe mee ditamo dupanya mende Oli Sipitisa doko wambao ditiamo endakali dupame apata Goteme naima baanya wane injisoo, naima mokao nyetamo gii doko putiti kayao malisoo, monanya nee lao kalyamanoaka.
Naima pyoo nyepae kalyamanoaka doko, angi doko nyepala naenya ene nyetamana lao malisoo kalyamano. Akali mendeme opale mende nyotona lao malisoo kalyamo doko nyepala dokopa dee malisala naenge. Nyepatamo doko, aipuma dee malisetape?
Dopaka doko, naimame nanyilyama mende nyetamana lao malisoo kalyamano kandao doko, naima yapa maka nakayao putiti kayao malisoaka katenge.
Dee Oli Sipitisame naima endakali masingi daa jepae dupa dapa pyoo nisingiaka: naimame aipa pyoo loma sepengepe lao masala naelyamanopa, Oli Sipitisa tangeme naimanya mona dokonya katao mona ŋee lao naima nisoo Gote lao tee lekenge. Dopa pingi doko naimanya pii mendeme dopalena lao kapa pao makande pipenge daa.
Dopaka doko, endakali dupanya mona kandokondape pyoo kandege Gote dokome Oli Sipitisame pyuani kaenge doko masingi. Doko aipuma? Goteme pipimili lao masingi doko Oli Sipitisame kandatala Gotenya endakali dupa nisoo baame tee lekenge.
Dee Goteme baa auu kaelyami endakali dupa oo menda mendapi pilyamo dupa pitakanya auu pyoo katena lao baame dupa nisingina lao naimame masilyamano. Baame pitona lao masiamoli pyoo ipupa latae endakali dupa kandao dopa pingi.
Doko, Goteme endakali wambao yapao nyiamo dupa baanya Ikiningi doko wangi tasotona lao masiaka-pyaa. Baanya Ikiningi doko kaiminingi longo dupa pitakanya mupa joo katena lao dopa pia-pyaa.
Dee baanya Ikiningi doko wangi tasotona lao masiamo endakali dupa baame epena lea. Epena iki laa naenya, baame dupa tolataena leaka. Dee tolataena iki laa naenya, dupa tii pyoo katasiaka.
Dopana, dutupa naimame masetala aipa latamape? Gote naima tee doko apimi naima pyatape?
Baame baa tangenya Ikiningi doko mee katena lao kayala naenya, baame naima pitaka alo pyoo kumikena lao epena lea. Baame baanya Ikiningi doko mandyuu naima diamo dokonya kiningi etete baame dupa pitaka naima mee ditaka!
Gote tangeme baanya endakali yapao nyepae dupa tolataena lateamo doko, apimi naima-kisa pii setatape?
Kataisa Jisasa baa kumatea. Dee Goteme baa malunya sakataseteana lapuli, doko kapa. Sakataseteamo doko, apimi naima-kisa koo silyamona latape? Baame Gotenya kingi tolae-kaita katao naima nisoo baa lao tee lakao kalyamo.
Kataisame naima auu kaenge doko dee auu nakaena lao aki mendeme kapa pao wakale pyoloo pitape? Kenda pipae epenge dokomepe? Tanda dingima dokomepe? Minao koyasingima dokomepe? Lopo andake singi dokomepe? Etete daa joo katenge dokomepe? Koyapenge jingi dokomepe? Pyao kumasalanya pingima dokomepe?
Kini, dokonya dapa lao pepa pyapae silyamo: “Naimame emba watao payapumanosa endakali dupame kuka kotaka lao naima pyao kumasepenge jilyamo. Mena sipisipi yawapenge dupa yawapengena lao masingili pyoo endakali dupame naima kandao dopaka pilyaminona,” lapae silyamo.
Dopaka doko, naima auu kayamo akali dokome naima nisipumopa naimame dopale dupa pitakanya ita minalakao minao kalyamano!
Dopa pilyamano lelyo doko lete katengepi, kumingipi, enjelepi, kaitinya isingipi, pupu lapaepi, indupa silyamopi tanga setapi, ketae waka katengepi yuu onosa waka katengepi, dee wapopae waka mendemepi tanga tangapi Goteme naimanya Kamongo Kataisa Jisasa-kisa naima auu kaenge doko dee auu nakaena lao kapa pao wakale pyoloo napitana lao nambame masalakao masoo lelyo.
<range>
Nambame pii lelyo datupa namba Kataisanya akali dokome kiningi lelyo. Sambo laa naelyo. Oli Sipitisa dokome nambanya masingi doko isipumopa masingi dokome kiningi leenona lao namba langilyamoaka.
Namba tata mendai nambanya kaiminingi Juta dupa lao masetala etete mona kenda kayao koteaka lao mona tanda kaelyo. Kaitini dakenya-kaita dupa nisepenge jipyali kandao doko, Goteme namba Kataisa-pipa saa lasetala watao yuu koo dokonya pyasina lapuli.
<range>
Dupa Isataele. Goteme dupa baanya wane jina lao yapao nyia-pyaa. Gote dupa-pipa awapa kateamopa dupame baanya tii pipae doko kandeami-pyaa. Goteme dopa pito lao pii dupa lanya setea-pyaa. Dee baame baanya mana setapae dupapi, baa tama pyoo kundi maipenge mana dupapi, epe maitona leamo pii dupapi dupa maiyaka-pyaa.
Dupa yumbange toto Apotakamepi, Aisakepi, Jekopepi akali dutupanya yumbange. Dee dupanya tata dokonya Kataisa baa endakali jia. Baame yuupi kaitipi dupa pitaka isoo kalyamo. Tanga tangapi lalyepenge Gote doko baaka lamo! Kiniaka.
Goteme pitona leamo doko mee jiana lao nambame laa naelyo. Isataelenya mandipaenya mandipae paliuu patamo dupa pitaka Gotenya endakali angi daa.
Dee Apotakamenya mandipae paliuu patamo dupa pitaka baanya wane angi daaka. Dokonya Goteme Apotakame lamaiyoo, “Aisakaenya mandipaenya mandipae paliuu patamo dupa iki emba tata lao palitamina,” lea-pyaa.
Dopana, endakalimi mandengeli pyoo mandipae wane dupa Gotenya wane daa. Goteme epe maitona leamoli pyoo mandipae wane dupa iki baame Apotakamenya wanena lao masingi.
Doko Goteme dapa pitona lea-pyaa: “Pipenge gii doko ipatamopa namba dee pilyoo ipato. Dopa pitopa Setame wane ane mende manditana,” lea-pyaa.
Goteme pii dopale dupa enda Seta iki lamaiya naya-pyaa. Dee maitakao enda Lepekame naimanya yumbange Aisakepa tole pyatala wane ane lapoma pakao tongota peteamo doko apata Goteme pii dopale dupa lamaiyaka-pyaa.
Dopaka doko, mandipala nayamopa wane dolapome mana koo epepi mende minatala nayambinopaka Goteme enda doko lamaiyoo, “Wane wambao manditino dokome maitakao manditino dokonya kendemane pyakamaitana,” lea-pyaa. Dopana, Gote tangeme pitoo lao masilyali pyoo endakali dupa yapao nyingi. Yapao nyilyamo endakali dupame kalai mende pilyaminosa daa. Ipupa lelyamo akali dokonya kalai pyoo iki dopa pingi.
<range>
Dokonya dapa lao pepa pyapae silyamo: “Nambame akali Jekope auu kayo. Dopaka doko, akali Iso maka kayona,” lapae silyamo.
Dopana, dokonya naimame aipa latamape? Goteme kopeta pingina latamape? Daa, dopa etete nalapenge!
Doko baame Mosese lamaiyoo, “Nambame endakali mende kondo kayatoo lao masilyo doko, kondo kaenge. Nisotoo lao masilyo doko, nisingina,” lea-pyaa.
Dopana, kalai doko endakali mendenya pipuli lao masingipi kalai pingipi dolaponya kalai mende daa. Doko kondo kaenge Gote dokonya kalai.
Dee Goteme akali Peto kandao, “Nambame emba sakatasio doko, emba-kisa nambame nambanya pupu lapae doko laitaka pitoo lao, dee yuu dupa pitakanya endakali dupame namba masinaka lao sakatasiona,” leana lapae Gotenya pii pepa pyapae dokonya silyamo.
Dopana, baame endakali mende kondo kayatoo lao masilyamo doko, kondo kaenge. Dee baame endakali mendenya ingi monapi kana injisotoo lao masilyamo doko, kana injisingi.
Dokonya nyakamanya mendeme namba pisoo, “Dopa tamo kandao doko, aipa petala Goteme endakali mende-kisa pii setatape? Baame pitona lao masingi doko apimi kaita lyokapengepe?” latami.
Dopaka doko, kaimia, emba akali apimi Gotenya pii tanga latepe? Titopene penge yuumi wasepae mendeme wasingi akali doko kandao, “Aipuma embame dapa pyoo namba wasiipi?” lao pisingipi?
Titopene penge yuumi wasingi akali dokome yuu mendatupa nyepala baa tangenya kalai pyoo wasingi daape! Baame yuu momanga pipae mendaimi penge tata lapoma wasotoo lao masilyamo kandao doko, kapa pao penge etete epe mende wasepa dee mee koo mende wasepa pingi daape!
Goteme mana mendai dopaleaka minao baame baanya imbutongo mandenge dokopa pupu lapae dokopa dolapo endakali dupa laitaka pitona lao masoo katea-pyaa. Dopaka doko, baame imbu kayao pyapenge endakali dupa pyao koyasepenge jetae kateaminopa baame dupa yapa maka nakaenya malisoo mee katea-pyaa.
Baame kondo kayapala tii pyoo katasetona lao wamba depa leamo endakali dupa kandao mana epe etete longo miningi dupa laitaka pyaanya dopa pia-pyaa.
Nambame Juta tata dokonyapi tata waka dupanyapi apata naima ipupa latae endakali dupa kandao lelyo.
Dopaka pyoo potopesa Osiame pepa piamo dokonya Goteme dapa lea doko lapae silyamo: “Nambame nambanya joo nakateami endakali dupa nambanyana lato. Nambame auu nakayo dupa nambanya auu kayapaena lato.
Dee nambame dupa kandao, ‘Nyakama nambanya endakali daana,’ leo panda dosaka nyakama ‘Gote lete katenge dokonya wanena’ latamina,” lea-pyaa.
Dee Aisayame Isataele endakali dupa kandao kyoto joo dapa lea-pyaa: “Isataele endakali dupa aipi pete andakenya kee silyamoli pyoo palitamino kandawapi, kuki malatamo dupa iki pyoo nyepae katatami.
Doko, Kamongome malisoo katenge gii dupa kaketatala pupae lao yuu dakenya tange endakali dupa-kisa yanu nyalakao nyetana,” lea-pyaa.
Dokonya wamba baame dapa leaka-pyaa: “Ketae kaitinya amii dupanya Kamongo dokome naimanya mendatupa malala nayali kandao doko, naima Sotoma tange dupa piaminoli petala Gomota tange dupa wangi teamalina,” lea-pyaa.
Dopana, naimame aipa latamape? Dapa lapenge: endakali tata waka dupame Gotenya enomba dokonya tolatae joo katamana lao mende pyaanya napiamino dupa tolatae jiami. Kini, masoo miningi dokonya-kaita tolatae jiami.
Dopaka doko, Isataele endakali dupame Gotenya enomba dokonya tolatae joo katasina lao mana mende watao minalanya piaminoaka doko, angi doko kandao nanyiami.
Doko aipuma? Dupame masoo miningi dokonya-kaita kayapala mana setapaeme lelyamoli pyoo petala nyamana lao masiaminosa nanyiami. Lombasingi kana dokome dupa lombasia.
Dokonya dapa lao pii pepa pyapae silyamo: “Kandeleno! Endakali dupa pyalya minatala lombapae sina lao nambame kana mende yuu taono Sayone dokonya pisetelyo. Dopaka doko, baa lao masoo minatamo endakali doko elya kayala nayatana,” Goteme lea-pyaana lapae silyamo.
Kaimia paluma, nambame nambanya mona doko pitakame nambanya tata mendai Isataele dupa pyoo nyepae katapimi laka lao masetala, dupa nisoo Gote kongo lao loma singi.
Nambame dupanya pingima dupa lakamailyona, dupame etete kyoto joo Gote watao minamana lao masingima. Dopa pingimaka doko, masala nayao pingima.
Goteme aipa pyoo endakali dupa baanya enomba dokonya tolatae injisingipi lao masala nayao katao, nyakama tangeme tange tolatae jemana latala kalai pyoo kateami. Dopa pyoo katao dupame nyakama Goteme endakali dupa tolataena lengeli pina lao kayala nayami.
Dopaka doko, Kataisame mana setapae dupa etasetea dokonya baa lao masoo minilyamino endakali dupa pitaka Goteme tolataena lenge.
Gotenya enombanya tolatae jemana latala mana setapae watao miningi dokonya Moseseme lao pituu, “Mana setapae dupa watao minatatamo endakali doko, baa dokonya lete katatana,” lao pii pepa pia-pyaa.
Dopaka doko, masoo miningi dokonya-kaita tolatae joo katenge dokonya pii dake silyamo: “Embame embanya mona dokome, (Kataisa laminao isa ipanya) ‘Api kaiti-kisa patape?’ lao masala nayape.
Dee, (Kataisa laminao ketae pyakalyalanya) ‘Api yuu koko patape?’ lao masala nayapeaka.”
Dopaka doko, pii dake silyamoaka: “Gotenya pii lapae doko emba tengesa sepelyamo. Pii doko embanya kambupa monapa dolaponya silyamona,” lapae silyamo. Masoo miningi dokonya lao pii dokoaka naimame endakali dupa lamailyamano.
Embame embanya kambu dokome, “Jisasa baa Kamongo dokona,” lao lao panawapi, embanya mona dokome baa Goteme malunya sakatasiana lao masoo minawapi pitino kandao doko, emba pyoo nyepae katate.
Doko, embanya moname masoo minilinopa Goteme emba tolataena lenge. Dee embame embanya masoo miningi doko kambumi lao panelenopa Goteme emba pyoo nyingi.
Gotenya pii pepa pyapae dokonya, “Baa lao masoo minatamino endakali dupanya mendaipi mende elya nakayatana,” lapae silyamo.
Pii doko endakali dupa pitaka kandao lapae silyamo. Doko Jutapi tata waka dupapi tata dolaponya mende mendepale daa. Gote mendai doko naima pitakanya Kamongo. Baame opale epe dupa longo lao baa lao tee lenge endakali dupa maingi.
Doko, “Kamongo lao kee latamino endakali dupa pitaka pyoo nyepae katatamina,” lapae silyamo.
Dopaka doko, dupame baa lao masoo minala nayatamino kandao doko, aipa petala baa lao kee latamipi? Dee dupame baanya lao pii doko nasetamino kandao doko, aipa petala baa lao masoo minatamipi? Dee endakali mendeme dupa pii lamaiya nayatamo kandao doko, aipa petala setamipi?
Dee endakali mendapuame pii lamaiya pena nalatamino kandao doko, aipa petala dupame pii lamaitamipi? Gotenya pii pepa pyapae dokonya, “Endakali dupame wai epe mende langyanya minao epelyami dupa kandao taeme ipamini lamo lao tama pingina,” lapae silyamo.
Dopaka doko, endakali dupa pitakame Wai Pii Epe doko watao minala nayami. Dokonya Aisayame lao pituu, “Kamongo, naimame pii lamaiyamanopa siamino doko apimi masoo minao kalyapena?” lea-pyaana lapae silyamo.
Dopana, pii singi dokonya masoo miningi doko pyakalyingi. Dee pii singi doko Kataisanya lao pii lamaingi dokonya singi.
Dopaka doko, nambame lelyona, kini dupame pii lapae doko sala nayamipi? Sepeami daape! “Dupame pii lamaiyami dokonya pii poponge doko yuu dupa pitakanya taya. Dupame pii lamaiyami doko pao yuu pitakanya nete dupanya lita piana,” lapae silyamo.
Nambame deaka lelyona, Isataele endakali dupame Gotenya pii doko masala nayao kateamipi? Masoo kateami daape! Moseseme kandasoo leamo dokonya, “Endakali namba tata daa dupa nambame lanyotosa nyakamame dupa tilya maitami. Endakali masala naenge mana nakandenge dupa nambame lanyoo nyakama imbu pisotona,” Goteme lea-pyaana lapae silyamo.
Dee Aisayame paka nakayao Gotenya pii doko lao paneamo dokonya, “Endakali namba kutala naenge dupame namba kutao kandatami. Endakali namba kandapuma laka lao masala naenge dupame namba kandena lao panatona,” lea-pyaana lapae silyamo.
Dopaka doko, dee baame Isataele endakali dupa kandao leamo dokonya, “Kuka kotaka lao pii nepao tanga lenge endakali dupa nambame ipupa lao kiango piona,” lea-pyaana lapae silyamo.
Dokonya nambame lelyona, Goteme baa tata dupa nepeape? Daa, eteteaka nepala naya! Nambamba Isataele, Apotakamenya yumbange Benjamene tata dokonya mende.
Goteme baanya wambao yapao nyiamo dupa nepala naya. Nyakamame Ilainjanya pii dake Gotenya pii pepa pyapae dokonya sipumu kandelyamino. Goteme Isataele endakali dupa pina lao Ilainjame Gote lao tee lao pituu, “Kamongo Gote, dupame embanya potopesa dupa pyapapu, embanya olata toko dupa kaluoo nepeami. Dopa piami doko namba iki katapupa dupame pyalanya pilyaminona,” lea-pyaa.
<range>
Dokonya Goteme dapa lao yanu pia-pyaa: “Nambame akali taosene kalange dupa namba tangenya katekena latala isoo kateo dupame sambo gote Bealo doko lalyoo luma lakala nayamina,” lea-pyaa.
Dokotekee joo indupa gii dakepa mana mendai dopaleaka sipumopa, tata yakane goteme mee mona epe palyoo yapao nyiamo doko mee kalyamo.
Dee baame dupa kandao mee mona epe palyoo yapao nyiamo doko, dupame kalai mendapua piaminosa daa. Endakali dupame kalai mendapua pilyaminopa baame dupa yapao nyatali kandao doko, baame mee mona epe palenge doko mee mona epe palenge nanjetali.
Dokonya aipape? Isataele endakali dupame nyalanya kutao kateamino doko nyala nayami. Dopaka doko, Goteme yapao nyiamo tata yakane dupame nyiami. Dee yangi dupa pitaka mona kana jiami.
Dokonya dapa lao pii pepa pyapae silyamo: “Goteme dupanya masingi luu palisoo, lenge iminjisoo, kale poyasoo pia. Dupa dopa pia doko indupa apata dopa petayaka kalyaminona,” lapae silyamo.
Dee Dapitimi lao pituu, “Kamongo embanya opale epe dupa-kisa silyamo dupame dupa lyinalena kone makata, pinalena pandu seta pyoo yanu nyepe.
Dupame nakandenalena dupanya lenge dupa minao iminjisepe. Dupame koteaka lao maita lakao nepao katena lapena,” lea-pyaana lapae silyamo.
Dopana, nambame lelyona, Isataele endakali dupa pyalya minatala lombapae siamino doko lombapae salakao siamipi? Etete daa! Dupame Gote watao minala nayamino dokonya baame endakali tata waka dupa pyoo nyia. Isataele dupame tata waka dupa tilya maina lao dopa pia.
Isataele endakali dupame Gote watao minala nayamino dokonya baame endakali tata dupa pitaka-kisa mana epe longo minia. Dee Isataele dupame baa yakineamino dokonya baame endakali tata waka dupa-kisa mana epe longo minia. Dopana, dupame Goteme masingili pitamino dokonya baame endakali dupa pitaka-kisa mana epe longo paka pyoo minala nayatape?
Dopaka doko, nambame nyakama endakali tata waka dupa kandao dapa lelyo: namba nyakama endakali tata waka dupanya aposele dokonyana nambame nambanya kalai doko eteke pilyo.
Kalai dokome namba tata mendai dupame tilya maina latala nambame dupanya mendapua pyoo nyipu laka lao masilyo.
Goteme dupa watao piamo dokonya baame endakali waka dupa pitaka baanya mona setenge injisia. Dopana, baame dupa lanyetamo dokonya mana doko aipale jetape? Doko endakali kumapala dee lete katenge dopale.
Betesa wasalanya momanga pipae setamo dokonya mendatupa wambao nyetamo dutupa Gotenya tamo kandao doko, momanga pipae setamo doko pitaka baanyaka. Dee ita itange doko Gotenya tamo kandao doko, wangya dupa baanyaka.
Goteme baanya olipi ita pokatae dokonya wangya mendapua tondao nyepala kombe dupanya olipi ita mee langa latae mendenya wangya dupa nyoo katasia. Nyakama endakali tata waka dupa olipi ita mee langa latae dokonya wangya dopale. Indupa nyakama apata olipi ita pokatae dokonya ipange epe doko nyoo kalyamino.
Dopana, nyakamame ita wangya tondao nyepae dupa luiyamaiya nayalapape. Aipa lao nyakamame luiyamaitamipi? Ita wangyame itange manaja naenge. Itange dokome wangya mandenge.
Nyakamanya mendeme lao pituu, “Goteme namba kombe dupanya katasotoo latala wangya mendapua tondao nyiana,” latami.
Doko kini. Kiniaka doko, dupame masoo minala nayaminosa Goteme dupa tondao nyia. Dee embame masoo minapinosa katenge kombe dokonya kalyeno. Dokonya emba luiyala naenya paka kayao katape.
Doko, Goteme ita dokonya wangya etete dupa mee katena lao kayala naenya tondao nyiana, baame emba mee kalyale lao kayatana lao masilipi?
Dopana, embame Gotenya mana epe miningi dokopa yanu nyokondape pyoo nyingi mana dokopa dolapo masepe. Endakali lombapae silyami dupa baame yanu nyokondape pyoo nyingina, emba kandao mana epe minilyamo. Dopaka doko, embame baame mana epe minilyamopa katenge doko yakinateno kandao doko, emba apata yandanya nepata.
Dee dupame nyakamanya masoo minala naenge mana doko yakinatamino kandao doko, Goteme dupa olipi ita pokatae dokonya dee kataseta. Doko, Goteme dupa kapa pao dee kataseta.
Baame emba endakali tata waka doko olipi ita mee langa latae dokonya yandao nyepala ita wakanya katasia. Dopana, baame Isataele dupa dupa tangenya olipi itange dokonya dee katasalanya kokatape?
Kaimia paluma, nyakamame nyakama masepaena lao masala nayalapale latala, Goteme pitona lao yalo pyoo masiamo dake masipimi laka lao nambame masilyo: Isataele mendapua mona kana jetala kana joaka katao endakali tata waka Gote tengesa ipupenge dupa pitaka ipatatamino gii dokonya tuu latami.
Dopa pyoo katataminopa Goteme baanya Isataele endakali dupa pitaka pyoo nyeta. Dokonya dapa lao pii pepa pyapae silyamo: “Pyoo Nyingi Akali doko yuu taono Sayone dokonya pyakalyeta. Pyakalyetala baame Jekope tata paliuu patamo dupanya Gote maita maiyoo koo pingi mana doko nyoo nepakamaita.
Dee nambame pii dake lao setato: nambame dupanya koo dupa kunanya nepakamaitona,” lapae silyamo.
Dupame Wai Pii Epe doko nasemana lao daa lelyamino dokonya Goteme dupa imbu kaelyamo. Dopa pilyamo dokome nyakama endakali tata waka dupa nisilyamo. Dopaka doko, baame dupa yapao nyiamo dokonya dupa mona setelyamo. Baame yumbange toto dutupa lao masetala dopa pilyamo.
Doko, Goteme endakali mende epena latala epe dupa mee mailyamo doko maitala dee baa mona aloo napingi.
Wamba nyakama endakali tata waka dupame Gotenya pii doko watao minala nayaminoaka doko, Isataele dupame watao minala nayamino dokonya indupa Goteme nyakama kondo kayatelyamo.
Mendai dopaka pyoo dupame Gotenya pii doko indupa tanga lelyaminoaka doko, Goteme nyakama kondo kayatelyamo dokonya baame dupa apata kondo kaelyamoaka.
Doko, Goteme endakali dupa pitaka kondo kayatoo latala dupa pitaka pyasoo tanga lenge mana dokonya anjia-pyaa.
Mama! Gotenya mana makandepi masingipi dupa etete longo paka! Kapa pao etala nayapenge lamo! Baame pitona lao masingi dupa kapa pao masoo koe napipenge! Dee baame mana miningi dupa kapa pao moko naminapenge lamo!
Pii pepa pyapae singi dokonya, “Apimi Kamongonya masingi doko kandeape? Apimi baa mana ita piape?
Baame yanu pyakatana lao apimi wambao saandi mende baa maiyapena?” lapae silyamo.
Doko, dupa pitaka baa mambele yaka latala, baa mambeleaka soo pao, baa-kisaka etenge. Tanga tangapi baaka lao tama pipenge lamo! Kiniaka.
Dopana, kaimia paluma, Goteme naima kondo kaenge dokonya nambame nyakama langyakondape pyoo langilyona, baa lao opale mende saka kundi maipenge etete epe dopale joo nyakamame nyakama tange itata Gote maiyepape. Dopa pingi mana doko baame auu kaenge. Dee mana doko nyakamanya Gote tama pipenge mana angi.
Nyakamame isa yuu angenya mana dupa watao payala naenya, Goteme nyakamanya masingi doko enenge injisekena lao kayatala aloo petae endakali joo kalyepape. Dopa petala Goteme pipimili lao masingi doko nyakamame kapa pao kandatami. Kini, nyakamame epe dupapi, baame auu kaenge dupapi, angi dupapi dupa kandatami.
Goteme aposele kalai namba diamo dokonya nambame nyakama pitaka kandao lelyona, nyakamame endakali yango dupa ita minao alyasale joo kalyamanona lao masetala epao luiyala nayalapape. Dopa napinya, Goteme nyakama mendai mendai lao masoo miningi doko ditamoli pyoo nyakama mona palipala namba dopa pyoo kalyona lao masalapape.
Naimanya yonge mendai dokonya kingipi mokopi dopale dupa longo katenge. Longo dupa pitakame kalai wakale wakale pingi.
Mendai dopaka pyoo naima endakali longo kalyamanoaka doko, Kataisapa pakatae yonge mendai joo katao mendenya jaa jaa pyoo kalyamano.
Goteme mona epe palyoo diamoli pyoo epe wakale wakale dupa nyepeama. Epe nyiamano doko Gotenya pii panao lamaipenge doko tamo kandao doko, naimame masoo miningili pyoo, ju panao lamaimana.
Epe nyiamano doko Gotenya kalai pyakamaipenge doko tamo kandao doko, pyakamaimana. Mana lamaipenge doko tamo kandao doko, mana lamaimana.
Dee endakali yango dupanya mona sakatasakamaipenge doko tamo kandao doko, mona sakatasakamaimana. Endakali mendeme opale apalepi mokosoo endakali mende maitamo dokome epao maina. Endakali mendeme kalai mende isoo pitamo dokome kalai doko kyoto joo isoo pina. Dee endakali mendeme endakali mende kondo kayapala nisetamo dokome mona yaepao nisina.
Nyakamame endakali mende auu kayatamino doko kiningi auu kayalapape. Mana koo dupa maita maitala epe dupa minokondape pyoo minao kalyepape.
Nyakama Kataisapa pakatae kaiminingi joo katao moname mende auu kaya kaya pyoo kalyepape. Dee nyakamame putiti kayao mende andanda saa saa pyoo kalyepapeaka.
Nyakamame maka-maka nakaenya kalai kyoto joo pyoo kalyepape. Nyakamanya masingi sakatatae katao Kamongonya kalai pyakamaiyoo kalyepape.
Masoo malisoo kalyamino doko lao masetala mona yaepao kalyepape. Nyakama-kisa kenda pipae ipatamo dupanya kyoto joaka kalyepape. Dee koteaka lao lomaka soo kalyepape.
Opale apalepi nyakama-kisa setamo dupanya mokosoo Gotenya endakali mende daa joo katatamo doko maiyepape. Opone minao kalyepapeaka.
Nyakama watao pyatamino endakali dupa Goteme auu pisina laapape. Kini, auu pisina laapape. Baame pina lao tee nalalapape.
Endakalin mona yaepao katatamino dupa-pipa mona yaepalapape. Ee lao katatamino dupa-pipa ee laapape.
Nyakamalapo mona mendai palyoo kalyepape. Nyakama etete andake joo katapumali lao masala naenya, endakali mee meele dupa-pipa tole pyao kalyepape. Nyakama masepaena lao masala nayalapape.
Endakali mendeme nyakama koo pingia kandeno doko, itingi koaka pimaiya naenya, endakali dupa pitakame kapana lao masingi mana epe dupa watao minao kalyepape.
Endakali dupa pitaka-pipa mona setao katamana lao masetala, nyakamame pipenge jetamo dupa pitaka pyepape.
Nambanya mona setenge paluma, koo pingyatamino dupanya nyakamame yanu nyala naenya, Goteme imbutongo mandipala yanu nyina kayalapape. Doko pii pepa pyapae singi dokonya, “Yanu nyingi doko nambana, nambame yanu nyotona,” Kamongo dokome dopa lelyamo.
Kini nyakamame yanu nyala naenya, pii pepa pyapae silyamoli pyoo, “Embanya yandapipi doko lopo kaya kandeno doko, nee maipi. Endaki nanu kaya kandeno doko, endaki maipi. Dopa pitino dokome baa elya andake nyepala baanya mana koo miningi dupa yapa yakinatana,” lapae silyamo.
Mana koo dupame nyakama ita minina lao kayala naenya, nyakamame mana epe dupa minao mana koo dupa ita minalapape.
Endakali dupa pitaka kapomanenya pundipundi joo katapenge. Doko aipuma? Kapomane doko Gote tangeme katena lenge. Dee kapomane kalyamino dupa Goteme katena lapumopa kalyamino.
Dopana, kapomanenya kaita lyokelyamo endakali dokome Goteme mana seteamo doko lyokenge. Kaita lyokelyamo endakali dokonya yanu doko baa tange-kisa seta.
Mana epe miningi endakali dupame kapomanenya akali isingi dupa paka kayapenge daa. Mana koo miningi endakali dupame paka kayapenge. Nyakamame kapomanenya isingi akali dupa paka nakayamana lao masilyamipi? Dopa lao masetamino doko mana epe dupa minalapape. Dopa pitaminopa dupame nyakama lalyetami.
Doko kapomanenya isingi akali dupame nyakama auu pyoo kalyepale lao Gotenya kalai pyakamaingi akali joo kalai pyoo katengema. Dopaka doko, nyakamame mana koo minatamino kandao doko, paka kayalapape. Akali dupame konjua jepae dupa mee manja naengema. Daa, dupame Gotenya kalai pyakamaingi akali joo katao mana koo miningi endakali dupa yanu nyingima.
Dopana, nyakama kapomanenya pundipundi katapenge jilyamo. Kapomanenya isingi dupame yanu nyingima dokonya iki pundipundi nakatenya, nyakamanya masingi dokome dopa pyepa dapa pyepa lao langingi dokonya apata pundipundi katapenge jilyamoaka.
Tenge dokonyaka minao nyakamame takisa pilyamino. Doko, kapomanenya isingi akali dupame Gotenya kalai akali joo katao kalai dopale dupaka kyoto joo pyoo katengema.
Dopana, nyakamame akali dupa pitaka maipenge dupa maiyepape. Nyakamame takisa tata tata dupa takisa nyingi akali dupa-kisa pyalapape. Akali andanda semaipenge dupa andanda semaiyepape. Dee akali tama pipenge dupa tama pyepape.
Nyakamame endakali mendaipi mendenya yanu sina lao kayakamaiya nayalapape. Nyakama mende auu kaya kaya pyoo katapenge yanu mendai doko iki nyakama-kisa sepenge. Endakali yango mende auu kaelyamo dokome mana setapae dupa watao minatelyamo.
Mana setapaenya pii seteamo dupanya, “Embame kepo kolala nayape; endakali mende pyao kumasala nayape; paka nala nayape; nyipu laka lao masala nayape,” lapae silyamopi, dee mana setapae dupanya pii waka silyamopi, dupa pitakame pii mendai dakenyaka iki tenge paliuu lapae silyamo: “Embame emba tange auu kaengeli pyoo endakali yango doko auu kayao katape.”
Endakali mendeme baanya endakali yango mende auu kaelyamo dokome baa-kisa mana koo naminingi. Dopana, auu kaenge endakali dokome mana setapae dupa pitaka watao miningi.
Indupa yuu gii doko dopa pilyamo dopa pilyamo lao nyakamame masilyamino dokonya mana dokoaka watao minao kalyepape. Kini, indupa nyakama luu paliuu sakatapenge gii doko ipatelyamo. Doko, Goteme naima etete pyoo nyetamo gii doko wamba naima tee pyao masoo minao kateamano gii dokopa siamoli pyoo sala naenya, indupa etete tengesa petelyamo.
Yuu kuotae doko yongatala tii pyaanya petelyamo, dokonya naimame iminjetaenya mana dupa soo nepatala tii pipaenya yanda yandatepi dupa nyoo minao katamana.
Naima auu pyoo payao kotaka tii pilyamopa paenge endakali joo katamana. Bia akipi nao kyakao ae lalya lana pingi dupapi, kepo kolao paenge dupapi, luiyawaka paenge dupapi, laiya lenge dupapi, tilya nyingi dupapi, mana dopale dupa minala nayamana.
Dopa napinya, Kamongo Jisasa Kataisa doko nyoo nyakama-kisa katalapape. Dopa petala nyakama endakalinya mona koo dokome pyuani kaenge dupa pimana lao kaitini kutala nayalapape.
Gote lao masoo minokondape napingi endakali mende katatamo doko nyakamame lanyepala nyakamanya kambu dokonya konda pyepape. Dopaka doko, wakale wakale masingi dokonya nyakamame baa pii yanda pimaiya nayalapape.
Endakali mendeme Gote lao masoo minatala nee tata dupa pitaka napengena lao nenge. Dopaka doko, masoo minokondape napingi endakali dokome dopa lao masala naenya nee tata mendapua iki nenge.
Nee tata dupa pitaka nenge endakali dokome nee tata mendapua iki nenge endakali doko kilya kanja nayapenge. Dee nee tata mendapua iki nenge endakali dokome nee tata pitaka nenge endakali dokome kopeta pilyamona lao yapala nayapengeaka. Doko aipuma? Goteme dolapo lapota lanyia.
Embame akali waka mendenya kendemane mendeme dopa pilyamo dapa pilyamo lao yapao kalyeno doko emba angi akali apipi? Baa kyoto joo katatamopi isa pyakatamopi doko baanya akali andake dokonya kalai. Dee baa kini kyoto joo katata. Doko Kamongome baa kapa pao kyoto injisepenge.
Endakali mendeme yuu gii waka dupa yuu gii mendai mendeme ita miningina lao masingi. Dee endakali mendeme yuu gii dupa pitaka mendai dopaleakana lao masingi. Endakali mendai mendai lao dokome mana minatamo doko tangenya moname kapana lao masokondape pipenge.
Yuu gii mendai mende andakena lao masilyamo endakali dokome Kamongo lao lalyoo dopa lao masingi. Dee nee tata dupa pitaka nelyamo endakali dokome Kamongo lao lalyoo nenge. Doko baame Gote lao yaka pilino lao nenge. Nee tata mendapua iki nelyamo endakali dokome Kamongo doko lao lalyoo nenge. Dopa pilyamo endakali dokome apata Gote lao yaka pilino lengeaka.
Doko, naima kalyamano doko naimanya endakali mendaipi mende naima tangenya lao nakatenge. Dee kumilyamano doko naimanya endakali mendaipi mende naima tangenya lao kumala naenge.
Naima kalyamano kandao doko, Kamongonya katakamaingi. Kumilyamano kandao doko, Kamongonya kumakamaingi. Dopana, naima kalyamanopi kumilyamanopi doko Kamongonyaka.
Doko, Kataisame endakali kumapaepi sakapi dupa isoo kalyanya baa kumapala dee lenge tao sakatea.
Dopana, akali embame aipuma embanya endakali yango doko-kisa koo silyamona lao baa yapao kalyepe? Dee akali embame aipuma embanya endakali yango doko kilya kandelepe? Naima pitaka Goteme yapena lao baanya enomba dokonya katatama.
Doko, pii pepa pyapae singi dokonya, “Kamongo dokome, ‘Namba kiningi kalyoli pyoo kiningi eteteaka endakali dupa pitakame namba lao luma lakapala namba Gotena lao lao panatamina,’ lelyamona,” lapae silyamo.
Dopana, naima pitaka mendai mendai lawame naima tangenya mana minatamano dupa dopa pyoo miniamana lao Gote lamaitama.
Dokonya naimame naimanya mendeme kopetea pilyamona lao deaka mende yapa yapa napimana. Dopa napinya, kaiminingi mende lomabsowapi koo pina lao mapisowapi napimana lao yapao masoo katamana.
Nambame Kamongo Jisasapa pakatae katao masalakao masoo lelyona, opale mendaipi mende koyapae daa. Dopaka doko, koyapaena lao masetamo endakali doko-kisa koyapae jeta.
Embame nee nele dokonya embanya kaiminingi doko mona kenda kaenge tamo kandao doko, auu kayamaingi mana doko yakinatatenosa pita. Embame nee nate dokome Kataisame alo pyoo kumiamo endakali doko koyasala nayape.
Nyakamame mana kapa pao minapengena lao masingi dupanya endakali mendeme pii koo lapenge jia kandeno doko, naminalapape.
Doko, neepi endakalipi mendapua nengepi nanengepi doko Goteme isingi dokonya mende daa. Oli Sipitisame tolatae joo katasingipi, mona lyuu lao katasingipi, mona yaepao katasingipi, dupa Goteme isingi dokonya lamo.
Mana dopale dupa minao Kataisanya kendemane joo katenge doko Goteme auu kaenge. Dee endakali dupame baa epena lao masingimaka.
Dopana, mona setao kalyepale lawapi mende pupu lasa lasa pyoo kalyepale lawapi sakatasingi mana dupa naimame kyoto joo watao minao katamana.
Embame nee napenge dupa lao masetala Goteme kalai pilyamo doko minao koyasala nayape. Nee tata dupa pitaka napenge epe. Epeaka doko, nee nateno dokome endakali mende minao lombasepenge jetamopa nawaka pateno doko koo.
Embame mena nanao endaki waene nanao dee embanya kaiminingi mende lombasepenge mana waka mende naminao pitino doko epe.
Embame doko kapana doko kapa daana lao maseteno doko Gotenya enomba dokonya embanya mona andaka masoo katape. Endakali mendeme opale mende kapana lao masetala pitamopa baanya moname kopeta pilyamona lao baa-kisa tenge setala nayatamo endakali doko mona yaepasetae.
Dopaka doko, endakali mendeme mona lapo palyoo nee natamo doko-kisa Goteme pii setata. Doko, baame kapana lao masokondape napyoo natamo dokonya dopa pita. Opale mende kapape kapa daape lao masokondape napyoo pingi doko koo.
Dopana, kyoto joo masoo minala naenge endakali dupame opale mende kapa daana lao mona kenda kayatamino dupa naima kyoto joo masoo miningi endakali dupame maka nakaenya nyoo soo katapenge. Naima tangeme auu kayatamano dokoaka watao pyoo nakatamana.
Dopa napinya naimanya kaiminingi mende auu pyoo kyoto joo katena lao naima pitaka mendai mendai lawame baame auu kayatamoli pyoo pimana.
Doko Kataisa tangeme auu kayamoli pyoo pyaa naya. Daa, pii pepa pyapae singi dokonya, “Endakali dupame emba kandao pii koo leamino dupa namba-kisa epeana,” lapae silyamoli pyoo katea.
Wamba Gotenya pii pepa piamino dupa pitaka naimame mana nyalapale lao piami-pyaa. Kini, pii pepa pyapae singi dupame naima kyoto joo katasowapi mona yaepasowapi pingi dokonya-kaita Goteme ditona leamo doko nyetamana lao masoo malisoo kalyepale lao piami-pyaa.
Kyoto joo kataseta mona yaepaseta pingi Gote dokome Kataisa Jisasame masingili pyoo nyakamalapo mona mendai palisekena.
Baame dopa pitamopa nyakama pitakame awapa pii mendai lao naimanya Kamongo Jisasa Kataisanya Gote-kisa Takange doko lao tama pitami.
Dopana, Kataisame nyakama lanyiamoli pyoo nyakamame Gote lalyoo nyakama tangelapo mende lanya lanya pyoo kalyepape.
Doko nambame nyakama langilyona, Goteme lelyamoli pyoo kiningi pingi doko kandena lao, Goteme yumbange toto dutupa epe maitona leamo pii dupa angi jina lao, dee endakali tata waka dupa Goteme kondo kaenge dokonya dupame baa lalyoo katena lao, Kataisa baa Juta endakali dupanya kalai akali jia. Dokonya dapa lao pii pepa pyapae silyamo: “Tenge dokonya minao nambame endakali tata waka dupanya kaina dokonya katao emba lao lalyeto. Nambame emba lao lalyoo wee latona,” lapae silyamo.
<range>
Dee pii mende: “Nyakama endakali tata waka dupame Gotenya endakali dupa-pipa awapa mona yaepalapapena,” lapae silyamo.
Dee pii mende: “Nyakama endakali tata waka dupa pitakame Kamongo doko lao lalyoo kalyepape. Nyakama endakali paliuu pelyamino dupa pitakame baa lao lalyokondape pyepapena,” lapae silyamo.
Dee Aisayame pii pepa piamo dokonya, “Jesinya mandipaenya mandipae paliuu patamo dupanya mende pyakalyeta. Baame endakali tata waka dupa isoo katena lao Goteme pyakalyina lata. Dee dupame baa lao masoo malisoo katatamina,” lapae silyamo.
Masoo malisoo kalyepale lao katasingi Gote dokome nyakamame baa lao masoo minao katatamino dokonya-kaita mona etete yaepengepa mona lyuu lengepa dolapome nyakama tumbasina. Dopa pitamopa nyakamame Oli Sipitisanya pupu lapae dokome etete masoo malisokondape pyoo katatami.
Nambanya kaimia paluma, nyakama mana epepi masingi tata tata dupa pitakapi dupame tumbatae kalyaminona, nyakamalapo mende mana lamai lamai pyoo katatamina lao nambame masalakao masilyo.
Dopaka doko, pepa dakenya nambame nyakamanya masingi deaka sakatasakao pii mendapua kuki kyoto joale pyekelyo. Dopa lao pyekelyo doko Goteme namba Kataisa Jisasanya kalai akali joo katao endakali tata waka dupanya kalai pyale lao kalai epe doko namba diamo dokonya dopa lao pyekelyo. Endakali tata waka dupa Oli Sipitisame etete epe injisetae katataminopa, Goteme baa kundi maitae joo auu kayao nyina lao nambame akali pitisa joo Gotenya Wai Pii Epe doko lamaingi.
<range>
Kini, nambame Kataisa Jisasa-kisa katao Gotenya kalai pyakamaingi dokonya namba mona yanga lao katapengena lao masilyo.
Dopa pilyo dokonya nambame waka mendenya nalenya, endakali tata waka dupame Gote watao minina lao Kataisame nambanya kingilyaka ongonya-kaita pia dupanya iki latoo. Nambame pii leopi kalai piopi dupanya Kataisame namba nisia. Baame namba pupu lasiamopa nambame kongalipi kalai paka pipaepi dupa pio. Dee baame Oli Sipitisa pupu lapae doko namba diaka. Dopa piamopa nambame Jetusaleme pituu awali lao pao Ilitikame yuu dokonya tuu lao Kataisanya lao Wai Pii Epe doko lamaiyoo eteo.
<range>
Koteaka lao nambame Wai Pii Epe doko Kataisa kalyamo lapae sepala naenge yuu dupanya lamaitoo lao masingi. Doko, akali waka mendeme anda muku minanya setata mendenya anda pyaa nayatoo lao dopa pingi.
Kini, pii pepa pyapae singi dokonya, “Baanya lao akali mendeme pii lamaiya nayatamo endakali dupame baa kandatami. Dee baanya pii doko nasetamino endakali dupame masetamina,” lapae silyamo.
Paa longosa kalai dokome namba minanjiamosa namba nyakama kalyamino dokonya naepeo.
Dopaka doko, indupa yuu akaita nambame kalai pipenge dee nasilyamo dokonyapi, namba nyakama kanja ipupu laka lao ee kana longo masoo kateo dokonyapi, indupa namba Sepene yuu dokonya paanya pilyona, pao pituu dokopa nyakama kandama patopa ipatona lao masilyo. Ipupala namba nyakama-pipa mona yaepao gii mendatupa katapatamano dokopa nyakamame namba kaitini pato dupanya nisetamina lao masilyo.
<range>
Dopaka doko, epapu nambame Gotenya endakali Jetusaleme kalyamino dupanya muni mendapua mandyakamaiyoo patoo.
Doko, Masetoniapa Akayapa yuu dolaponya sosa kalyamino dupame Gotenya endakali Jetusaleme kalymino dupanya tipya dupa nisemana lao masokondape petala muni mendapua pyasiami.
Dupa tangeme dopa pimana lao masetala piami. Dopaka doko, kini dupa-kisa Juta dupanya yanu silyamo. Doko, endakali tata waka dupame Juta dupa-kisa Gotenya epe singi dupanya mendapua nyiami dokonya, dupame opale apalepi nyakama-kisa setamo dupame Juta dupa nisepengeaka.
Dopana, nambame kalai doko pyoo etao muni dupa auu pyoo dupa maitala dokopa Jetusaleme yakinatala Sepene panya nyakama kandama pato.
Dee namba nyakama kalyamino dokonya ipato dokopa Kataisanya epe longo paka sepeta ipatona lao masilyo.
Kaimia paluma, nyakama naimanya Kamongo Jisasa Kataisapa pakatae kalyamino dokonyapi, dee Oli Sipitisapa nyakama sakatasipumopa mende auu kaya kaya pyoo kalyamino dokonyapi, nambame nyakama langyakondape pyoo langilyona, Goteme namba nisina lao etete kyoto joo baa lao loma semana salapape.
Masoo minala naenge Jutia yuu dokonya kalyamino endakali dupame namba napinalena Goteme namba pyoo nyina lawapi dee nambame baanya endakali Jetusaleme kalyamino dupanya muni mandyakamaiyoo pato dupa auu pyoo nyina lawapi loma salapape.
Nyakamame dopa pitaminopa Goteme yakana lao masetamo kandao doko, namba mona yaepao nyakama kalyamino dokonya ipupala kuki imambu nyoo nyakama-pipa awapa katatama.
Mona lyuu lao katasingi Gote doko nyakama pitaka-pipa katena. Kiniaka.
Nambame naimanya pimalenge Pipi baa nyakamame kanjepapena lelyo. Baa Senekotia yuu dokonya sosa katenge dokonya nisingi enda joo petenge.
Gotenya endakali dupame pipengeli pyoo nyakamame Kamongo doko lao masoo emba taeme epene lamo lao baa lanyalapape. Baame endakali longo dupa nisoo namba nisoaka piana, nyakamame baa kokata dupanya nisalapape.
Nyakamame namba-pipa Kataisa Jisasanya kalai mendai pingi Pitisakapa Akuilapa dolapo auu pyoo katena lelyona lamaiyakalapape.
Dolapome namba pyoo nyalanya nyilyambo tange kumatambi masala nayambi dokonya nambame yaka piambina lao masoo kalyo. Nambame iki dopa lao masala naelyo. Daa, endakali tata waka dupanya sosa dupa pitakame apata yaka piambina lao masoo kalyaminoaka.
Nambame dolaponya andaka endakali kambu pingi sosa doko auu pyoo katena lelyona lamaiyakalapapeaka. Nyakamame nambanya mona setenge akali Epinitasa auu pyoo katena lelyona lamaiyakalapape. Yuu potopinja Esia dokonya baame kandasoo Kataisa lao masoo minia.
Nambame enda Matia auu pyoo petena lelyona lamaiyakalapape. Baame nyakama nisalanya etete lekeleke tao kalai pyoo petea.
Namba tata mendai namba-pipa awapa anjetae kateama akali Endonikosapa Juniasapa dolapo nambame auu pyoo katena lelyona lamaiyakalapape. Aposele dupanya akali dolapo kenge singi. Dee nambame Kataisa lao masoo minala naengesa dolapome wambao masoo miniambi.
Nyakamame nambanya mona setenge Kamongo lao awapa masoo miningi akali Ambilatasa auu pyoo katena lelyona lamaiyakalapape.
Naima-pipa Kataisanya kalai mendai pingi akali Epanepa dee nambanya mona setenge Setekisapa dolapo auu pyoo katena lelyona lamaiyakalapape.
Kataisa watao payao wambu pipae akali Apelesa baa auu pyoo katena lelyona lamaiyakalapape. Nambame akali Atitopyulasanya andaka katenge endakali dupa auu pyoo katena lelyona lamaiyakalapape.
Namba tata mendai akali Etotiane auu pyoo katena lelyona lamaiyakalapape. Dee akali Nasisasanya andaka katenge Kamongo lao masoo miningi endakali dupa nambame auu pyoo katena lelyona lamaiyakalapapeaka.
Nyakamame Kamongonya kalai doko lekeleke tao pyoo petenge enda Taipinapa Taiposapa dolapo nambame auu pyoo petena lelyona lamaiyakalapape. Naimanya mona setenge Kamongonya kalai longo lao pyoo peteamo enda Pesisa auu pyoo petena lelyona lamaiyakalapape.
Nambame Kamongonya akali angi Lupasa auu pyoo katena lelyona lamaiyakalapape. Baanya endangi doko auu pyoo petena lelyoakana lamaiyakalapape. Nambame baa nambanya endangi etetena lao masingi.
Nambame akali Asingotitasapi, Pilikonepi, Emesapi, Patopasapi, Emasapi, dee dupa-pipa masoo miningi kaiminingi kalyamino dupapi, dupa auu pyoo katena lelyona lamaiyakalapape.
Nambame Pilolokasapi, Juliapi, Netiasapi, baanya pimalenge dokopi, Olipasapi, dee dupa-pipa Gotenya endakali kalyamino dupapi, dupa auu pyoo katena lelyona lamaiyakalapape.
Nyakamame nyakama tangelapo mende auu pyoo katena laa laa pyoo, Gotenya endakali dupame pipengeli pyoo mende kopyoo nunu pii pii pyoo kalyepape. Kataisanya sosa yuu wakale wakale katenge dupa pitakame nyakama kandao auu pyoo kalyepape lelyamino.
Kaimia paluma, nambame nyakama langyakondape pyoo langilyona, nyakamame wamba mana pii nyiamino dopale mende minao naepenya waka mendepale mende minao ipupala, endakali dupa wakale wakale masa masa petala lombapae sina lao lungu pisingi endakali dupa nyakamame kandao kalyepape. Dupame nyakama koyasetamina, maita maiyepape.
Endakali dopale dupame naimanya Kamongo Kataisanya kalai pyakamaiya naenya, nyakama tangenya auu kaenge dupa watao pingima. Dopa pyoo dupame pii kaiyu lapaepi andiki pipaepi dupa lao endakali mona mendai palenge dupa minakasingima.
Doko, nyakamame Wai Pii Epe doko watao minilyamino lapae doko endakali dupa pitakame sepelyamino dokonya nambame nyakama lao masetala mona yaepelyo. Dee nambame nyakama epe dupa masingi endakali joo katao koo dupa masala naenge endakali joo katapimi laka lao masilyoaka.
Mona lyuu lao katasingi Gote dokome nyakamanya moko pundipundi dokonya Satane doko pupae mokotia katambakata. Naimanya Kamongo Jisasame nyakama kandao mona epe palena.
Namba-pipa kalai mendai pingi akali Timoti dokome nyakama kandao auu pyoo kalyepape lelyamo. Dee namba tata mendai akali Lusiasapi, Jesonepi, Sosipatapi, dutupame nyakama kandao auu pyoo kalyepape lelyaminoaka.
Namba pepa dake pyakamailyo akali Tetiasa lenge dokome Kamongo lao masoo nyakama auu pyoo kalyepape lelyo.
Sosanya endakali dupa pitakapi namba Polopi nyoo setao palenge akali Gayasa lenge dokome nyakama kandao auu pyoo kalyepape lelyamo. Yuu taono dakenya muni isingi akali Ilasatasa lenge dokopa dee naimanya kaiminingi Kuatasa lenge dokopa dolapome nyakama auu pyoo kalyepape lelyambinoaka.
[Naimanya Kamongo Jisasa Kataisame nyakama pitaka kandao mona epe palena. Kiniaka.]
Naimame Gote lao tama pimana! Nambame Jisasa Kataisanya lao Wai Pii Epe lamaingi dokome Goteme nyakama kapa pao pupu lasepenge. Kini, baame wamba yuu gii longo peamo dupanya yalo pyoo masoo kateamo doko panasilyamo dokome kapa pao dopa pipenge.
Wamba yalo pyoo masoo kateamo doko potopesa dupame pii pepa piami dupame indupa panasetelyamo. Baame yalo pyoo masoo kateamo doko endakali tata paliuu pelyamo dupa pitakame masoo minao watao katataminopa lao katea katenge Gote dokome leamoli pyoo dupa-kisa panasetelyamo.
Tanga tangapi Kataisa Jisasa-kisa Gote masepae mendai iki dokoaka lao tama pipenge lamo! Kiniaka.
Goteme masiamoli pyoo namba Polo Kataisa Jisasanya aposele kalyale lao ipu leamo dokopa kaiminingi Sosatenisapa nalimbame pepa dake nyakama Gotenya sosa Kotina yuu dokonya kalyamino dupanya pyao peekelyambano. Naimanya Kamongo Jisasa Kataisa lao loma singi endakali yuu pitakanya kalyamino dupa pitaka-pipa, nyakama baanya endakali joo kalyepale lao Goteme ipupa latala Kataisa Jisasa-pipa nyoo pakatala baame nyakama etete epe injisetea. Jisasa Kataisa baa dupapi naimapi pitakanya Kamongo.
<range>
Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona lyuu lasekena.
Goteme Kataisa Jisasa-kisa nyakama kandao mona epe palyiamo dokonya nambame nyakama lao masetala koteaka lao Gote lao yaka pilino lenge.
Doko, Goteme Kataisa-kisa epe dupa pitakame nyakama kamongasia. Pii lamaingipi masingipi dupa pitaka nyakama-kisa silyamo.
Kataisanya lao pii naimame nyakama langiamano doko nyakamanya mona dokonya kyoto joo sepelyamo.
Dopana, indupa nyakamame naimanya Kamongo Jisasa Kataisa dee panao ipatamo gii doko putiti kayao malisoo katao, Goteme epe dingi dupanya mendaipi mende daa joo nakalyamino.
Dee baame nyakama kyoto joo katasoaka pao yuu etatamo gii dokonya tuu lata. Dopa pitamopa naimanya Kamongo Jisasa Kataisame yapatamo gii dokopa nyakama-kisa koo tengepi mende nasingi katatami.
Gote baanya Ikiningi Jisasa Kataisa naimanya Kamongo doko-pipa nyakama pakalapale lao ipupa leamo Gote doko tungi pyapenge.
Kaimia paluma, nambame naimanya Kamongo Jisasa Kataisanya kingi dokonya katao, nyakama pitakame masingi mendai palyoo pii mendai iki lao kalyepape lao kyoto joo langilyo. Nyakamame wakale wakale masa masa pyoo kalya naenya, mona mendai palyoo mana mendai minao pyasalakao pyasetae kalyepape.
Doko, nambanya kaimia paluma, enda Kolowinya endakali mendapuame nyakamalapo laiya lao kalyaminona lao namba langiami.
Nambame lelyo doko dapa lao lelyo: nyakama pitakanya mendeme, “Namba Polonya kalyona,” lapumopa; mendeme, “Namba Apolosanya kalyona,” lapumopa; mendeme, “Namba Sipasanyakalyona,” lapumopa; mendeme, “Namba Kataisanya kalyona,” lelyamino.
Dopa lao kalyamino doko, Kataisa baa konjoo wakale wakale piape? Namba Polome nyakama alo pyoo ita pokonya pyao yukuotae kateope? Pande, nyakama namba Polonya kenge doko lao kaimbu nyiamipi?
Nambame nyakamanya akali Kitisapasapa Gayasapanya iki kaimbu pyatakamaitala, nyakamanya mendenya kaimbu pyakala nayo dokonya Gote lao yaka pilino lelyo.
Dopana, endakali mendaipi mendeme kapa pao nyakama nambanya kenge doko lao kaimbu nyiamina nalapenge.
Ee kini, nambame akali Setepanasapi baa palupi dupanya kaimbu pyakamaiyoaka. Dee mendenya apata kaimbu pyakamaitopi doko masala naelyo.
Kataisame kaimbu pyakamaiyale lao namba puu nalea. Wai Pii Epe doko lamaiyale lao puu lea. Dee Kataisa ita pokonya kumiamo pii doko aopyoo latala mee jetame lao, pii waa katao lamaiyale lawapi puu nalea.
Doko, yuu koo dokonya paanya pilyamino endakali dupame Kataisa ita pokonya kumiamo pii doko kyakaenge piina lao masilyamino. Dopaka doko, Goteme naima pyoo nyingi endakali dupame pii doko Gotenya pupu lapaena lao masilyamano.
Doko, pii pepa pyapae singi dokonya, “Nambame masingi akali dupanya masingi dupa koyasinya nepato. Mana kandenge akali dupanya mana kandenge dupa mee injisotona,” lapae silyamo.
Masingi akali dupa angi mende daa. Mana setapae masingi akali dupa angi mende daa. Isa yuu angenya waa katao pii yanda pingi akali dupa angi mende daaka. Goteme isa yuunya endakali dupanya masingi doko kyakaengena lao laitaka pia.
Goteme baanya masingi dokome yuunya endakali dupame nyakamanya masingi dokonya-kaita baa masala nayatamina lao masia-pyaa. Dopa lao masetala, “kyakaenge piina” lelyaminopa naimame lamaingi dokome baa lao masoo minatamino endakali dupa pyoo nyotona lao masia-pyaa.
Juta endakali dupame kongali dupa kandamana pyepa lao tee lengema. Dee Gitiki endakali dupame mana dupa nyemana lao kutingima.
Dopaka doko, naimame ita pokonya pyao yukuotae kateamo Kataisa dokonya lao pii lenge. Dokonya Juta dupame mona koo palyingima. Tata waka dupame pii doko kyakaenge piina lao masingima.
Dopaka doko, Jutapi tata wakapi Goteme ipupa latae dupa pitakame Kataisa baa Gotenya pupu lapaepi Gotenya masepaepina lao masingima.
Doko, endakali dupame Gotenya kyakaenge manana lelyamino doko etete masepae mende. Dokome endakalinya masingi doko ita miningi. Dee endakali dupame Gotenya tambo lapaena lelyamino doko etete pupu lapae mende. Dokome endakalinya pupu lapae doko ita miningi.
Dopana, kaimia paluma, Goteme nyakama ipupa leamo dokopa nyakama endakali aipale joo kateamape lao masalapape. Yuunya endakali dupame masingi akalina lao yapengema dopale nyakama longo nakateami. Dee nyakama akali andakepi kamongonya mandipaepi longo nakateami.
Dopaka doko, masingi akali dupa elya sina lao Goteme yuunya endakali dupame kyakaengena lao masingima endakali dupa yapao nyia-pyaa. Akali andake dupa elya sina lao baame yuunya endakali dupame tambo lapaena lao masingima endakali dupa yapao nyia-pyaa.
Dee yuunya endakali dupame kilya kandengema endakali dupapi, koo lamo lao masingima endakali dupapi dupa baame yapao nyia-pyaa. Endakalimi angina lao masingi dupa mee jina lao endakalimi angi daana lao masingi dupa Goteme yapao nyia-pyaa.
Baame dopa piamo doko endakali mendaipi mendeme baanya enomba dokonya luiyala naena lao dopa pia.
Dopa petala, Goteme nyakama Kataisa Jisasa-pipa nyoo pakea. Goteme Kataisa baa naimanya masingi doko injisekea. Kataisa mambele naima tolatae joo katao, etete epe joo katao, kii tamao nyepae kalyamano.
Dopana, pii pepa pyapae singi dokonya, “Endakali mende luiyatamo dokome Kamongome piamo dupa lao masetala luinana,” lapae silyamo.
Kaimia paluma, namba nyakama kateamisa ipao Goteme yalo pyoo masoo kateamo doko langio dokopa, nambame pii lyaa doko auu pina lawapi dee masingi akali mendeme pii yapao lengeli pyowapi langya nayo.
Doko, namba nyakama-pipa tole kateamano dokopa nambame waka mendenya laa naenya, Jisasa Kataisapa dee baa ita pokonya pyao yukuotae kateamo dokopa dolaponya iki latoo lao masio.
Dee namba nyakama-pipa tole katao pituu kyoto nanjoo paka kayao etete walu lao kateo.
Nambame Wai Pii Epepi manapi langio dupa masingi akali dupame endakalinya masingi kakunyoo lengemali pyoo langya nayo. Dopa napiopa, Sipitisa Gote dokonya pupu lapae dokome pii doko nyakama-kisa kiningi injisia.
Nambame dopa pio doko, nyakamame Gotenya pupu lapae doko mambele masoo minalapale lao pio. Endakalinya masingi mende mambele masoo minalapale lao daa.
Dopaka doko, masepae doko nambame Gotenya endakali wambu pipae dupa lamaingi. Masepae doko isa yuu angenyapi isa yuu angenya isingi akali koyapenge dupanyapi mende daa.
Endakali dupame nakandena lao Gotenya masepae yalo petae singi doko nambame lamaingi. Wamba baame yuupi kaitipi wapuala nayao pituu, naima tii pyoo katasotona lao masepae doko wambao yapao nyia-pyaa.
Isa yuu angenya isingi akali mendaipi mendeme masepae doko nakandeami. Dupame kandeamili kandao doko, Kamongo tii pipae doko pyao yukuala nayamili.
Dopaka doko, pii pepa pyapae singi dokonya, “Lengeme nakandeami dupapi, kaleme nasiami dupapi, moname masala nayami dupapi dupa Goteme baa auu kaengema endakali dupanya depa lanya setakamaiyana,” lapae silyamo.
Dee dutupa Goteme Sipitisa naima dingi dokonya-kaita naima-kisa panasia. Sipitisa Gote dokome dupa pitaka kandokondape pyoo kandenge. Kini, baame Gotenya mona koko etete palelyamo dupa apata kandengeaka.
Endakali mendaipi mendeme endakali mendenya masingi doko nakandenge. Baa tangenya mona dokome iki masingi. Mendai dopaka pyoo endakali mendaipi mendeme Gotenya masingi doko nakandenge. Sipitisa Gote dokome iki kandenge.
Dee naimame sipitisa nyiamano doko isa yuu angenyatae mende nyala nayama. Goteme naima epe mee diamo dupa masalapale lao baame Sipitisa diamo doko nyiama.
Goteme naima epe diamo dupanya lao naimame lamailyamano dokopa, masepae endakali dupame pii mana langilyamino dupa lao lamaiya naenya, Sipitisa Gote dokome pii mana langilyamo dupa lao baanya angi dupanya endakali dupa lamaingi.
Sipitisa nakatenge endakali dokome Sipitisa Gote dokome epe dingi dupa nyowani nakaenge. Baame epe dupa angi mende daa lamo lao masetala kapa pao masala naenge. Doko, Sipitisa katenge endakali dokome iki epe dupa yapapala angi etetena lao masingi.
Sipitisa katenge endakali dokome dupa pitaka yapao kandenge. Dopaka doko, endakali mendaipi mendeme kapa pao baa yapao kandala nayapenge.
“Doko apimi Kamongonya masingi doko kandeape? Apimi baa mana lamaipengepe?” Dopaka doko, Kataisanya masingi doko naima-kisa palelyamo.
Dopana, kaimia paluma, nambame Sipitisa katenge endakali dupa pii lamaingili pyoo nyakama kapa pao langya nayo. Dopa napinya, Kataisanya mana dokonya wane kole joo wamba kateamili pyoo mee katenge dupa pii lamaingili pyoo nambame nyakama langipenge jianya langio.
Nambame nyakama andu ipange jepae pii dupa langio. Doko, nyakama nee kyoto jepae pii dupa sepenge joo nakateaminosa langya nayo. Kini, nyakamame yuunya endakali joaka mee katapiminosa indupa apata nasepenge joo kalyamino. Nyakama tilya nyoo laiya laloo pyoo katapimino dokome nyakama endakalinya mona koo dokome pyuani kaenge dupa watao isa yuunya endakali joo kalyaminona lao laitaka napilyape?
<range>
Doko, nyakamanya mendeme, “Namba Polonya kalyona,” lapumopa; mendeme, “Namba Apolosanya kalyona,” lao kalyamino dokome nyakama yuunya endakali joo nakalyamipi?
Apolosa doko apipi? Polo doko apipi? Nalimba kalai akali iki daape. Kamongome nalimba wakale wakale kalai diamoli pyoo piambanopa nyakamame baa masoo miniami.
Nambame ee wai pokeopa Apolosame tanu pia. Dopaka doko, Goteme andasia.
Dopana, ee wai pokenge akali doko angi mende daa. Dee tanu pingi akali doko angi mende daaka. Andasingi Gote doko iki angi.
Ee wai pokenge akali dokopa tanu pingi akali dokopa dolapo mendai. Dolapome kalai wakale wakale pitambinoli pyoo tange yole nyetambi.
Doko, nalimba Gote-pipa tole pyao kalai mendai pingi. Nyakama Gotenya eepi andapi joo kalyamino.
Goteme mona epe palyoo namba kalai diamoli pyoo namba anda pingi masepae mupa joo anda muku minanya seteo doko, indupa endakali waka mendapuame dokonya anda pilyamino. Dopaka doko, endakali mendai mendai lao dokome anda muku dokonya aipa pyoo anda pilyope lao isokondape pyoo pipenge.
Doko anda muku minapae silyamo doko Jisasa Kataisana, dee akali mendeme muku waka mende minala nayapenge.
Anda muku minapae dokonya endakali mendapuame anda golome pilyaminopi, silipame pilyaminopi, kana epeme pilyaminopi pingima. Dee endakali mendapuame itame pilyaminopi, yangimi pilyaminopi, sambaiyame pilyaminopi pingima.
Kataisame yapatamo gii dokopa endakali mendai mendai lao dupa pitakame kalai pitamino dupa panata. Doko, gii doko ipatamo dokopa, itate kaiyepae awapa ipupala itate dokome endakali mendai mendai lao dupa pitakame kalai pitamino dupa kopeta piami lamo kamea pyoo piami lamo lao makande petala panaseta.
Anda muku minapae dokonya endakali mendeme anda pitamo doko itate dokome makande pitamopa natatamo kandao doko, baa yole nyeta.
Dee endakali mendeme anda pitamo doko itate dokome tatamo kandao doko, baame kalai pitamo dupa mee maa yangatae katata. Dopaka doko, anda telyamopa kamanda kolao paka penge dopale joo baa itange pyoo nyepae katata.
Nyakama Gotenya losuu anda joo kalyaminopa Sipitisa Gote doko nyakama-kisa katengena lao masala naelyamipi?
Endakali mendeme Gotenya losuu anda doko koyasetamo kandao doko, Goteme baa koyaseta. Doko, Gotenya losuu anda doko etete epe dokonyana baame dopa pita. Losuu anda doko nyakamaka daape.
Endakali mendeme baa tange minakasala naena. Nyakamanya endakali mendeme yuunya endakali dupame yapao masingimali pyoo baa masingi akalina lao masetamo kandao doko, baa etete masingi akali jalanya kyekena.
Doko, yuunya endakali dupanya masingi doko Goteme kyakaengena lao masingi. Pii pepa pyapae singi dokonya, “Goteme masingi akali dupa nyakama tangenya waa katenge mana dokome lyina lao kone makengena,” lapae silyamo.
Dee pii mende: “Kamongome masingi akali dupanya masingi doko angi daa lamona lao kandengena,” lapae silyamoaka.
Dopana, nyakamanya mendaipi mendeme endakalinya opale mendenya luiyala nayalapape. Doko, dupa pitaka nyakamanya.
Polopi, Apolosapi, Sipasapi, yuu kaitipi, lete katengepi, kumingipi, indupa silyamopi, tanga setapi, dupa pitaka nyakamanya.
Dee nyakama Kataisanya. Dee Kataisa baa Gotenya.
Nyakamame naima kandao Kataisanya kalai pyakamaingi akalipi dee Goteme yalo pyoo masoo kateamo dupa isakamaingi akalipina lao masalapape.
Isakamaingi akali dupanya kalai mupa doko, dupanya akali andake dokome latamoli pyoo pipenge.
Dopaka doko, nyakamame tamopi endakali kambu mendeme tamopi namba yapatamino kandao doko, nambame angi mende daana lao masilyo. Nambame namba tange yapala naenge.
Nambame koo pio mende masala naelyo. Dopaka doko, masala naelyo dokome namba-kisa koo tenge mende nasilyamona lao laitaka napingi. Kamongo dokome namba yapenge.
Dopana, pipenge gii doko ipatala nayatamopa wambao nyakamame endakali mende yapala naenya, Kamongo ipatamo gii doko malisalapape. Baame iminjetaenya yalo petae singi dupa tii pingi dokonya setata. Dee endakali dupame pitoo lao moname yalo pyoo masingi dupa panasetaka. Dokopa Goteme endakali dupa pitaka wakale wakale tama pipenge jetali pyoo tama pita.
Kaimia paluma, nyakama nisalanya nambame pii lelyo dutupa Apolosa nalimba makande pyoo lelyo. Nambame dopa lelyo doko, nyakamanya mendaipi mendeme pii pepa pyapae silyamo dupa yalatala pao endakali mende tungi pyao mende kilya kandao napyanya mana nyalapale lao lelyo.
Doko, nyakamame endakali waka dupa ita minao kalyaminona lao apimi masilyape? Nyakama-kisa silyamo dupa pitaka Goteme nandiape? Goteme dupa nyakama dia tamo kandao doko, aipuma baame nandiamopa nyakama tangeme nyiami joo nyakama tange lalyoo kalyamipi?
Indupa nyakama yaka jetelyamona lao masilyamino. Nyakama etete kamongotelyamanona lao masilyamino. Nyakamame naima nyoo ana pyandatala kiŋi joo dupa pitaka isoo katapelyamanona lao masilyaminoaka. Kanau! Kini nyakama kiŋi joo katapimili kandao doko, naima apata nyakama-pipa kiŋi joo katamana lao auu kayapuli.
Goteme naima aposele dupa etete maita-kaita katenge akali injisetae kalyamanona lao nambame masilyo. Doko, naima pyalanya moko nyepae joo katao yuu kaitipi pyoo enjelepi endakalipi dupame kandena lao laitaka petae joo kalyamano.
Kataisa minao payapumanosa naima kyakao kalyaminona lelyaminoaka doko, nyakamame nyakama Kataisa-kisa katao mona paliuu kalyamanona lao masilyamino. Naima akali tambo lapaena lelyaminoaka doko, nyakamame nyakama akali pupu lapaena lao masilyamino. Naima kenge nasingina lelyaminoaka doko, nyakamame nyakama kenge singina lao masilyamino.
Wambapi epapupi naima lopo kayao endaki nanu kayao yonge pee koo pyoo kateama doko mee kalyamano. Endakali dupame naima pilyamino. Naima anda yuupi mendenya katakinikini napyoo mendasa katao mendasaka paelyamano.
Naimame nee akipi sambao nao katamana latala naima tangeme kalai lekeleke tao pyoo kalyamano. Endakali dupame naima kandao pii koo lapiminopa Goteme dupa auu pisina lao tee lelyamano. Dupame naima watao pyapiminopa pina lao kaelyamano.
Dupame naima lao koyasipiminopa naimame dupa mona epe palena lao pii epe lamailyamano. Endakali dupa pitakame naima kandao koo aii pyapaena lao masingima. Dupame naima koo etetena lao masiami doko indupa apata dopaka lao masoo kalyamino.
Nambame nyakama elya pisoo pii dutupa pepa pyala naelyo. Daa, nyakama nambanya mona setenge wane wanakupi dupa mana langyoo pilyo.
Doko, nyakamame Kataisa minao kalyepale lao akali taosene kingi ita mendeme nyakama setao katatamino kandawapi, nyakamanya takange longo daa. Nambame iki Wai Pii Epe dokome nyakama Kataisa Jisasanya endakali joo kalyepale lao mandeo.
Dopana, nyakama nambame pingili pyoo pyoo kalyepape lao kyoto joo langilyo.
Tenge mendai dokonyaka nambame akali Timoti baa nyakama kalyamino dokonya epena leo. Timoti baa Kamongopa pakatae katenge nambanya mona setenge wane tupi lapae mende. Nambame mana miningipi sosa yuu wakale wakale katenge dupa pitakanya Kataisa Jisasanya lao pii lamaingipi dupa nambame pingili pyoo baame nyakama langyuu nyakamanya masingi deaka sakatasakata.
Nambame nyakama kanja naipatena lao masetala nyakamanya yangi mendapuame luiyao kalyamino.
Dopa pilyaminoaka doko, Kamongome ipupili lao masetamo kandao doko, yapa mende namba nyakama katatamisa ipato. Ipupala luiyao kalyamino endakali dupanya pii dupa sala naenya, dupa-kisa pupu lapae aipale singipi lao kandato.
Piimi lenge doko Goteme isingi dokonya mende daa. Pupu lapae doko Goteme isingi dokonya mende.
Nyakamame aipa pipili lao masilyamipi? Nambame kolyepepi mende minao nyakama kalyamino dokonya ipupi laka lao masilyamipi, pande auu kayao andiki pyoo ipupi laka lao masilyamipi?
Nyakamanya kaina dokonya kepo kolenge mana doko silyamo lao pii doko taelyamo. Akali mendeme baanya takangenya etanenge maitakao nyepae doko kepo kolao nyepala pilyambino lelyamino. Netesa endakali dupame kepo kolenge mana dopale naminingima!
Dopana, nyakama aipa petala luiyao kalyamipi? Nyakama mona etete kenda kayapala dopa piamo akali doko nyakamanya kambu dokonya nakatena lao watao piamili kapa.
Kini namba nyakama-pipa tole nakalyamanoaka doko, nambanya mona doko nyakama-pipa katao mana koo miniamo akali doko nambame yapapeo.
Nyakama Kamongo Jisasa lao masetala kambutamino dokopa, nambanya mona doko nyakama-pipa awapa katatamana, nyakamame naimanya Kamongo Jisasanya pupu lapae dokome akali doko Satanenya kingilyaka dokonya baa maiyepape. Baanya koo pingi yonge doko Sataneme koyasetatamopa Kamongo dee ipatamo gii dokopa baa mona enenge palyoo pyoo nyepae katatamopana dopa pyepape.
<range>
Nyakama luiyao kalyamino mana doko epe daa. Betesa andasingi iisa kukimi betesa wasalanya momanga pipae doko pitakanya tayao andasingili pyoo mana doko tayao andata.
Nyakama momanga pipae enenge joo katamana lao iisa wambatae mee palenge doko nepalapape. Nyakama betesa wasalanya momanga pipae iisa napalenge enenge joo kalyamino. Doko, naimanya Napinya Kayamo Giinya sipisipi yakane pyapenge doko kundi joo pyapea. Sipisipi yakane doko Kataisa.
Dokonya naimame betesa iisa wambatae palenge doko nepatala, betesa iisa napalenge enenge doko nao, koo pyoo luingi mana dupa nepatala auu pyoo katao kiningi mana minao naimanya Napinya Kayamo Gii doko kandao nyoo katamana.
Wamba nambame nyakamanya pepa pyao peekeo dokonya nyakama kandao endakali kepo kolenge dupa-pipa tole nakalyepape leo.
Dopa leo doko, nyakamame isa yuu angenya kepo kolenge endakalipi, opale nyipu laka lao masingi endakalipi, muni akipi pake nyingi endakalipi, sambo gote minao katenge endakalipi, dupa yakinalapape lao naleo. Nyakamame isa yuu dake kapa pao yakinapenge pyali kandao doko, nyakamame dupa etete yakinapimiliaka.
Daa, nambame nyakamanya pepa pyao peekeo doko dapa lao pyao peekeo: nyakamanya masoo miningi kaiminingi latatamo endakali mendeme kepo kolawapi, nyipu laka lao masowapi, sambo gote minao katawapi, endakali yango dupa kandao pii koo lawapi, bia akipi longo lao nao kyakawapi, muni akipi pake nyowapi pingi yaa kandeno doko, baa-pipa tole nakalyepape. Endakali dopale doko-pipa neepi apata nanalapapeaka.
Doko, netesa endakali dupa yapenge kalai doko nambanya kalaipi? Daa, Goteme dupa yapata. Dopaka doko, kamenya katenge endakali dupa yapenge kalai doko nyakamanya. “Nyakamame koo pingi endakali doko nyakamanya kaina dokonya watao pyalapape.”
<range>
Nyakamanya endakali mendeme nyakamanya mende-kisa kosa pii mende setao pituu dokopa, baame Gotenya endakali dupa kayapala netesa endakali dupanya pii tolenge akali dupanya enombasa dupame tolasina lao napupenge.
Gotenya endakali dupame endakali dupa pitakanya pii dupa tolasakamaipenge doko nyakamame masalapape. Kini, nyakamame endakali dupanya pii dupa lao tolasakamaitami. Dopana, aipa petala nyakamame mee pii yakane dopale dupa tolasepenge nanjilyape?
Naimame enjele dupanya pii dupa lao tolakamaitama doko nyakamame masalapapeaka. Dopana, kiningi etete naimame kapa pao isa yuu angenya kalyamano dupanya pii dupa lao tolapenge jilyamo.
Dokonya, nyakamanya pii dopale dupa tolasepenge jipumopa nyakamame endakali sosanya konda napingi dupame tolasina lao aipuma nyoo pelyamipi?
Nambame nyakama elya salapale lao lelyo. Masoo miningi kaiminingi mendalaponya kainanya pii setamo dupa kapa pao lao tolasetami nyakamanya masingi akali mendapua kalyamino.
Dopaka doko, kaiminingi mendeme kaiminingi mende kosimi laa laa pilyamino. Dopa pipimino doko masoo minala naenge endakali dupame lao tolekena lao kaelyamino.
Kini, nyakamame mende kosimi laa laa pilyamino dokome nyakama etete lombapae sepelyamino lao laitaka pilyamo. Mendeme nyakama-kisa koo pipumopa pina lao kayapimili doko epe. Dee nyakamanya oapi dupa waa katao pake nyalanya pipiminopa nyina lao kayapimili doko epeaka.
Epeaka doko, nyakamame dopa napilyamino. Daa, nyakamame endakali mende-kisa koo pyoo mendenya oapi waa katao pake nyoo kalyamino. Nyakamame mana doko nyakamanya kaiminingi dupa-kisa minilyamino!
Koo pingi endakali dupa Goteme isingi panda dokonya nakatatami doko nyakamame masala naelyamipi? Nyakamame nyakama tange minakasala nayalapape. Endakalipi nyele-nyele paengema dupapi, sambo gote minao katengema dupapi, kepo kolengema dupapi, akali yangome elya pingi pina lao kaengema dupapi, akali yango-pipa elya pingi pingima dupapi, pake nengema dupapi, nyipu laka lao masingima dupapi, bia akipi longo lao nao kyekengema dupapi, endakali yango dupa kandao pii koo lengema dupapi, mana makandepi yalengema dupapi dupanya mende Goteme isingi panda dokonya nakatata.
<range>
Wamba nyakamanya mendapuame dopa pyoo kateami. Dopaka doko, Goteme nyakamanya koo dupa kunanya nepekea. Baame nyakama etete epe injisia. Dee baame nyakama tolataena lea. Naimanya Gote dokome Kamongo Jisasa Kataisa lao masetala baame Oli Sipitisa dokome dopa pia.
Kini, dupa pitaka nambame pipenge kapa. Kapaka doko, dupa pitakame endakali nisala naenge. Nambame dupa pitaka pipenge kapana lao masilyoaka doko, dupanya mendeme namba isina lao kayala nayato.
Kini, nee silyamo doko inginya paanya silyamo. Dee ingi palelyamo doko nee ipao sina lao palelyamo. Dopaka doko, Goteme dolapo lapota etaseta. Yonge kalyamo doko kepo kolalanya nakalyamo. Daa, Kamongonya kalyamo. Dee Kamongome yonge doko nisalanya kalyamo.
Goteme Kamongo doko malunya sakatasiamoli pyoo naima apata baanya pupu lapae dokome sakatasetaka.
Nyakamanya yonge doko Kataisanya yonge dokonya kingi mokopi joo kalyamo doko nyakamame masala naelyamipi? Dopana, nyakamanya akali mendeme Kataisanya yonge dokonya mendatupa nyepala enda akali nyele-nyele paenge mendenya yongenya nyoo katatape? Daa, etete dopa napipenge!
Akali mendeme enda akali nyele-nyele paenge mende elya pingi pitamo dokome enda dokopa yonge mendai jetambi doko nyakamame masala naelyamipi? Doko Goteme, “Dolapo yonge mendai jetambina,” lea-pyaa.
Dopaka doko, endakali mende Kamongopa pakatae katatamo dokome baapa masingi mendai palyoo katata.
Kepo kolenge mana doko wandyuu kalyepape. Endakali mendeme koo waka dupa pitamo dokome baanya yonge dokonya napita. Dopaka doko, endakali mendeme kepo kolatamo dokome baa tangenya yonge dokonya pita.
Nyakamanya yonge doko Goteme Oli Sipitisa nyakama dia nyakama-kisa kalyamo dokonya losuu anda joo kalyamo doko masalapape. Nyakama nyakama tangenya daa, nyakama Gotenya.
Baame nyakama sambao nyia. Dokonya nyakamanya yonge dokome Gote lalyoo kalyepape.
Wamba nyakamame pepa pyao peyamino dokonya indupa lelyo. Akali mende enda nyala nayatamo doko epe.
Dopaka doko, kepo kolenge mana silyamo dokonya akali pitaka mendai mendai lawanya enda wakale wakale pititamopa, enda pitaka mendai mendai lawanya akali wakale wakale katenaka.
Akalimi etanenge doko-kisa kalai pipenge doko pipenge. Dee etanengeme akalingi doko-kisa mendai dopaka pipenge.
Etanenge dokome baa tangenya yonge doko isala naena. Baanya akalingi dokome isina. Dopaka pyoo akalingi dokome baa tangenya yonge doko isala naena. Baanya etanenge dokome isina.
Dopana, enda akalipa tole pyalanya mendenya kaita lyoka lyoka napyepape. Nyilyambo lapotame loma salanya mona mendai palyoo gii kuki mende kayamba latala kayatambino doko epe. Epeaka doko, nyilyambome nyilyambo tange auu pyoo isala nayatambinosa Sataneme nyilyambo makande pitana, maitakao nyilyambo dee tole pyalapape.
Nambame lelyo doko nyakamame kayala nayao dopaka pyepapena lao nalelyo. Daa, nyakamame dopa pyuani kayatamino doko pyepape lao lelyo.
Nambame nyakama pitaka namba yale joo katapimi laka lao masilyo. Dopaka doko, Goteme naima pitaka mendai mendai lao epe dupa wakale wakale dia. Endakali mende-kisa epe mendepale mende singi. Mende-kisa mendepale mendeaka singi.
Dee indupa nambame akali patangepi enda mapuakaepi enda walyakaepi dupa kandao lelyona, enda dupa akali napao akali dupa enda lanyala nayao mee namba kalyoli pyoo katao pituuwapi pitamino doko epe.
Dopaka doko, dupame nyakamanya nyowani kaenge doko ita minapenge nanjetamo kandao doko, akali enda lanyoo enda akali pao pipenge. Doko, endakalipa tole pyao petenge mana doko kuki epeaka doko, mee katao nyowanimi kumingi mana doko etete koo.
Dee endakalipa lao pyasetae dupanya nambame mana dake setelyo (nambame ialyo daa, Kamongome setelyamo): endame akalingi doko yakinatala napupenge.
Dopaka doko, endame akalingi doko yakinatala patamo kandao doko, baa akali waka napao mee pitipenge. Daa tamo kandao doko, baa pilyoo baanya akalingi tengesa pupala dee mona setao pitipenge. Dee akalimi baanya etanenge doko watao napyapengeaka.
Dee endakali yangi dupa kandao nambame ialyo dapa lelyo (Kamongome nalelyamo): akali masoo miningi mendenya etanenge masoo naminingi mendeme akali dokopaka pitimbana lao masetamo kandao doko, akali dokome baa watao napyapenge.
Dee masoo miningi enda mendenya akalingi masoo naminingi mendeme enda dokopaka pitimbana lao masetamo kandao doko, enda dokome baa yakinala nayapenge.
Doko, masoo miningi enda-pipa tole petenge dokome masoo minala naenge akalingi doko etete epe jingi. Dee masoo miningi akali-pipa tole petenge dokome masoo minala naenge etanenge doko etete epe jingi. Dopa napyali kandao doko, dolaponya wane dupa netesa endakali dupanya wane dopale joo kalyimili. Dopa pimiliaka doko, etete epe joo katengema.
Dopaka doko, enda tamopi akali tamopi masoo minala naenge mendeme masoo miningi mende yakinea kandeno doko, yakinena kayalapape. Mendeme dopa pitamo kandao doko, masoo miningi akali tamopi enda tamopi mende dokopaka pilyepape lao mana setapae mendeme nyoo yaki napingi. Doko, Goteme naima mona setao kalyepale lao ipupa lea.
Enda, embame embanya akalingi doko kapa pao pyoo nyete laape? Akali, embame embanya etanenge doko kapa pao pyoo nyete laape?
Dopaka doko, Kamongo dokome naima pitaka mendai mendai lao kalyepa leamoli pyoo katapenge. Dee Goteme naima ipupa leamo dokopa naima pitaka mendai mendai lao kateamanoli pyoo katapengeaka. Nambame mana doko sosa yuu wakale wakale kalyamino dupa pitakanya setenge.
Emba elya pingi kambu kepapaesa Goteme ipu lea tamo kandao doko, embame kombe doko mee jalanya pyaa nayape. Emba elya pingi kambu kepala naengesa Goteme ipu lea tamo kandao doko, elya pingi kambu kepala nayape.
Doko, akali elya pingi kambu kepengepi kepala naengepi doko angi mende daa. Gotenya mana setapae dupa watao miningi doko iki angi.
Goteme naima ipupa leamo dokopa naima pitaka mendai mendai lao kateamanoli pyoaka katapenge.
Emba kendemane joo katatenopa Goteme ipu lea tamo kandao doko, mona kenda nakayape. Dopaka doko, emba kendemane joo katenge doko kayapenge jia kandeno doko, kayape.
Doko, kendemane joo kateaminopa Kamongome epena lea dupa Kamongonya mokao nyepae joo kalyamino. Dopaka pyoo mokao nyepae kateaminopa baame epena lea dupa Kataisa baanya kendemane joo kalyamino.
Goteme nyakama sambao nyia. Dopana nyakama endakalinya kendemane jala nayalapape.
Kaimia paluma, Goteme naima ipupa leamo dokopa naima pitaka mendai mendai lao kateamanoli pyoaka Gote-pipa awapa katamana.
Indupa nambame akali enda lanyala nayao enda akali napao pingima dokonya latoo. Dokonya nambame Kamongonya pii mende minao laa nayatoo. Dopaka doko, Kamongome namba kondo kayamo dokonya namba tungi pyapenge akali joo kalyona, nambame namba tangenya masingi doko latoo.
Indupa kenda pipae silyamo dokonya enda akalipi dupa kalyaminoli pyoo mee katatamino doko epena lao masilyo.
Emba enda petenge tamo kandao doko, pyao watalanya pyaa nayape. Dee emba enda napetenge tamo kandao doko, lanyalanya pyaa nayape.
Dopaka doko, emba enda lanyeteno kandao doko, koo piti daa. Dee enda akali patamo kandao doko, koo pita daaka. Enda lanyepala enda-pipa petengepi enda akali patala akali-pipa petengepi dupa-kisa kenda pipae koteaka lao epenge. Dopaka doko, kenda pipae doko nambame nyakama-kisa naipupya laka lao masilyo.
Kaimia paluma, nambame lelyo doko dapa lao lelyo: indupa yuu gii kuki silyamo. Dopa pilyamo dokonya Kamongo lao masalanya indupa pituu akali enda petenge dupa enda napetengeli joo katapenge.
Ee lao katengema endakali dupa ee nalao katengemali joo katapenge. Mona yaepao katengema endakali dupa mona yaepala nayao katengemali joo katapenge. Oapi sambao setengema endakali dupa oapi nasingili joo katapenge.
Isa yuu dakenya oapi dupa minao kalai pingima endakali dupame dupa minao kalai napingili joo katapenge. Doko, isa yuu indupa silyamo dake etama etama pyoo etelyamona, silyamoli pyoo naseta.
Nyakamame opale mendaipi mendenya nea nakayapimi laka lao masilyo. Akali enda lanyala naenge dokome Kamongonya kalai masetae soo pingi. Baame Kamongome auu kaengeli pyoo pitoo lao masingi.
Dopaka doko, akali enda petenge dokome yuunya kalai dupa masetae soo pingi. Baame baanya etanengeme auu kaengeli pyoo pitoo lao masingi.
Dokonya baanya masingi doko lapo palenge. Dee enda akali napengepi wanaku mapuakaepi dokome Kamongonya kalai doko masetae soo pingi. Baame baanya yongepi monapi lapotanya etete epe joo pititoo lao masingi. Dopaka doko, enda akali katenge dokome yuunya kalai dupa masetae soo pingi. Baame baanya akalingimi auu kaengeli pyoo pitoo lao masingi.
Nambame pii dutupame nyakama nisoo lelyo. Kame pyoo laa naelyo. Nyakama mana tolao minao mona tambalya tambana napyoo Kamongonya kalai pyakamaiyoo pituu katawapi pipimi laka lao masoo lelyo.
Enda mendepa akali mendepa nyilyambo nyetambana lao masetala andiki pitambiaka doko, tole pyala nayao gii kuki mende mee pitimbana lao masetambi. Dopa lao masetambinoaka doko, akali dokome enda doko-kisa mana epe naminilyona lao masetala baame etete nyowanimi kumapala enda doko lanyoto kapana lao masetamo kandao doko, baame masetali pyoo enda doko lanyepenge. Dopa pitamo doko koo pita daa.
Dopaka doko, akali mendeme kyoto joo masetamopa mendeme tuu lanya palyala nayatana baa tangenya moname masetali pyoo baanya enda andiki pingi doko lanyala naenya kayatoo lao masetamo doko auu pyoo pita.
Dopana, akali mendeme baanya enda andiki pingi doko lanyetamo dokome auu pyoo pita. Dopaka doko, akali mendeme lanyala nayatamo dokome etete auu pyoo pita.
Akali kalyamo dokopa enda doko akalinya anjetae petenge. Dopaka doko, akali kumapatamo kandao dokopa, enda doko mendeme pii pyala nayatamopa mee pituu akali pawani kayata mendenya pupenge. Dopa pipengeaka doko, masoo miningi akali mendenya pupenge.
Dopaka doko, nambanya masingimi baa mee pititamoli pyoo pititamo doko baa mona etete yaepao pititana lao masilyo. Dee Sipitisa Gote doko namba-kisa apata kalyamoaka lao masilyo.
Indupa sambo gote dupa kundi maiyoo mena akipi pyao yangatae dokonya nambame latoo. Naimame dokonya naima pitaka mana kandapaena lao masingi. Dopaka doko, mana kandenge dokome endakali minao luiyasingi. Auu kaenge dokome endakali minao epe injisingi.
Endakali mendeme mana mende kandatelyona lao masetamo dokome kandao koe petala nayata.
Dopaka doko, Gote auu kaenge endakali doko Goteme kandenge.
Dopana, indupa sambo gote dupa kundi maiyoo mena akipi pyao yangatae nenge dokonya latoo. Naimame sambo gote angi mende nakatengena lao masilyamano. Gote waka mende mendasa nakatengena, Gote mendai ikiaka katengena lao masilyamano.
Endakali dupame yuunyapi kaitinyapi gote kalyamona lengema, doko kini gote longo katao kamongo longo katao pingima. Dopaka doko, dupa katataminopapi maimame Gote mendai iki kalyamona lao masilyamamo. Baa Takange Gote. Baa dupa pitakanya tenge. Naima baanya katakamailyamano. Dee naimanya Kamongo mendai iki kalyamo. Baa Jisasa Katasia. Baa ketae dupa pitaka pyoo injia-pyaa. Naima daa mambele kalyamano.
<range>
Dopaka doko, endakali dupa pitakame dopa lao masala naengema. Endakali yangi wamba sambo gote miniami dupame mena akipi nelyamano dupa sambo gote mendenya lamo lao mee masoaka katengema. Dupame natamano doko kapape kapa daape lao masala nayao nelyaminopa nyakamanya mona dokome kopeta pilinona lao nyakama-kisa tenge setenge.
Dopaka doko, nee nelyamano dokome naima Gotenya enomba dokonya mendepale joo kalyepale lao mende pyaa naenge. Naima nee nanelyamano kandao doko, naima Gotenya enomba dokonya mende daa joo nakatange. Dee naima nee nelyamano kandao doko, naima baanya enomba dokonya naima-kisa mende konda napingi.
Dopaka doko, mendeme emba pyalya naminilyamopa masilili pyoo katenge dokome, aopyoo latala endakali masoo miningi tambo lapae dupa minao lombasetena kandao katape.
Doko, masokondape napingi endakali tambo lapae mendeme kandatamopa mana kandenge akali emba sambo gote mendenya losuu andaka nee nao pititino kandao doko, baame sambo gote dupa kundi maiyoo pyao yangatae dupa nalanya mona sakatala nayatape?
Embanya mana kandenge doko mambele masoo miningi kaiminingi Kataisame pyoo nyalanya kumiamo endakali tambo lapae doko koyata.
Dee embame dopa pyoo embanya kaiminingi dupa koo pimaiyoo dupanya masokondape napingi mona doko tanda maiyakamaitino dokome Kataisa-kisa koo piti.
Tenge dokonyaka nambame nee nato dokome nambanya kaiminingi mende koo pina lao mapisoto kandao doko, tanga tangapi namba mena akipi dee nanato. Aopyoo latala, nambame nambanya kaiminingi mende koo pina lao mapisotone lao dopa pito.
Mendeme namba pyalya minamopa kalyope? Namba aposele joo nakalyope? Nambame naimanya Kamongo Jisasa kanja nayope? Nambame Kamongonya kalai pyakamaingi dokonya dii doko nyakama nakalyamipi?
Endakali waka dupame namba aposelena lao masala nayatamino kandawapi, nyakamame namba aposelena lao masilyamino. Doko, nyakama Kamongonya joo kalyamino dokome namba aposelena lao laitaka pilyamo.
Namba yapengema endakali dupanya nambame dapa lao pii yanu pingi: nambame kalai pilyo kaita dokonya nee nao katatopi endaki nao katatopi doko kapa pata.
<range>
Aposele yangi dupapi Kamongonya kaiminingi dutupapi Sipasapi dupame pingimali pyoo, nambame masoo miningi enda mende yokopyapala kaita tole payatambano doko kapa pata.
Akali Banapasa nalimba nee nalanya nalimba tange iki kalai pyoo nakatapenge.
Akali mendeme yanda singi joo katao oapi pingi dupa tange sambao tangeme tange yole pyoo kateana lapae doko apimi siamipi? Akali mendeme ee mende pokatala mandyuu nala nayana lapae doko apimi siamipi? Akali mendeme mena pulumakao longo minao pituu andu ipange nyoo nala nayana lapae doko apimi siamipi?
Endakali dupame pingi mana dupa iki nambame makande pyoo lelyoaka doko, Moseseme pii pepa piamo dokonya dopaka lapae silyamo.
Doko, baanya pii dokonya, “Embame mena pulumakaowiisa dii moko katao tambelyamo dokonya nengekaita doko yaki pyoo tambombala nayape,” lapae silyamo. Doko, Goteme mena pulumakao dupa masetala dopa leape, pande naima masetala dopa leape? Kini, pii doko naima kandao lapae silyamo. Doko dapa: endakali mendeme ee pokalanya amatamopi dee endakali mendeme nee manditamopi dokome baa tange nee mendapua nyotoo lao masetala kalai pipenge.
<range>
Naimame Gotenya epe dupa nyakamanya kaina dokonya wai pokeama. Dokonya naimame nyakama-kisa opale apalepi setamo dupa yapao manditamano kandao doko, etete andake jilyape?
Endakali waka dupame opale dupa nyakama-kisa nyetaminopa yaka jetamo kandao doko, naimame nyetamanopa etete yaka jeta. Dopaka doko, naimame kapa pao nyepenge doko nyala naenya kayama. Naimame Kataisanya lao Wai Pii Epe doko kaita lyokala nayamana lao kenda pipae tata dupa pitaka mee nyoo kateama.
Losuu anda andake dokonya kalai pilyami endakali dupame nyakama losuu anda andake dokonya-tae nee nengema. Dee olata toko dokonya kalai pilyami endakali dupame olata toko dokonya nee silya dupanya yangi nyoo nengema. Dopa pingima doko nyakamame masala naelyamipi?
Mendai dopaka pyoo Wai Pii Epe lamaingi akali dupa Wai Pii Epe lamaingi dokonya Kamongome nee akipi nao katena lea.
Dopaka doko, namba kapa pao nyepenge dupanya mendaipi mende nyala nayo. Dee indupa nambame lelyo doko nyakamanya opale mende nyakatoo lao nalelyo. Etete daa. Nambame dopa napyanya kumapuli doko yaka. Endakali mendaipi mendeme namba luilyo tenge doko mee injisina lao nambame kayala nayapenge.
Wai Pii Epe doko lamaingi dokonya lamailyo latala namba luiyala nayapenge. Doko, nambame lamaipenge lamailyo. Wai Pii Epe doko lamaiya nayato kandao doko, namba-kisa kenda pipae koo ipata.
Nambame kalai pilyo doko namba tangeme yapao nyioli kandao doko, dokonya yole nyipuli. Dopaka doko, dopa daa. Goteme kalai doko nambame isoo pyakatale lao dia.
Dopana, nambanya kalai dokonya yole doko akipi? Nambame Wai Pii Epe doko endakali dupa lamaiyoo katenge kalai dokonya nambame kapa pao nyepenge dokonya mende tee laa nayao mee lamaingi doko nambanya yole.
Namba endakali mendenya kendemane joo nakalyo. Dopaka doko, nambame endakali longo lao lanyalanya namba tangeme endakali dupa pitakanya kendemane jingi.
Juta endakali dupa-pipa kalyo dokopa, nambame dupa lanyalanya Juta endakali joo katenge. Namba tangeme mana setapae Goteme Mosese maiyamo dupanya pundipundi anjetae joo nakatenge. Dopaka doko, mana setapae dupanya pundipundi anjetae joo katenge endakali dupa-pipa kalyo dokopa, nambame dupa lanyalanya mana setapae dupanya pundipundi anjetae joo katenge.
Mana setapae dupa nasingi endakali dupa-pipa kalyo dokopa, nambame dupa lanyalanya mana setapae nasingi joo katenge. Nambame dopa lelyo doko Gotenya mana setapae dupa yakinengena lao nalelyo. Daa, nambame watao minao Kataisanya mana dokonya pundipundi katenge.
Dee masoo miningi endakali tambo lapae dupa-pipa kalyo dokopa, nambame dupa lanyalanya namba masoo miningi tambo lapae joo katenge. Nambame endakali mendapua pyoo nyepenge kaita seta dupa pitakanya pyoo nyotoo latala endakali dupa pitakanya mana dupa minao katenge.
Nambame Wai Pii Epe dokonya nyepenge dupa endakali waka dupa-pipa nyotoo latala Wai Pii Epe doko masetala dopa pingi.
Endakali mendatupa mende nyoo maita pyaa pyaa pyoo alo pilyami dokonya dutupa pitakame alo pingiaka doko, mendaimi iki alo pyao ita minatala yole nyingi doko nyakamame masalapape. Dokaita doko nyakamame Gotenya yole doko nyemana lao puu lao alo pyalapape.
Alo pyatama lao depa lao katenge endakali dupame nyakama tange dupa pitakanya auu pyoo isoo katengema doko yole koyapenge mende nyalanya pingima. Dopaka doko, naimame yole koyala nayapenge mende nyalanya dopa pingi.
Tenge dokonya minao nambame lita etao dokonya tolao alo pingi. Kini, tenge dokonyaka minao nambame kii momange yanda auu pyoo pingi. Nambame poo pyalya pyana napingi.
Daa, nambanya yongeme pyuani kaenge doko daa latala nambanya masingi doko watao pyoo katena lao kendemane injisingi. Nambame Wai Pii Epe doko endakali waka dupa lamaiyoo katatopa, tenda aopyoo latala Goteme nambaka watao pyatame latala dopa pingi.
Kaimia paluma, nambame naimanya yumbange dupame akali Mosese watao peamino dupa-kisa piamo dupa nyakamame kame nasipimi laka lao masilyo. Dupa pitakame kopa dokonya pundipundi katao pao solowata pete Kate Pyapae doko auu pyoo pao yaleami-pyaa.
Dupa pitakame Mosese-pipa pakatae kalyanya kopa dokopa solowata pete dokopanya kaimbu nyiami-pyaa.
Dupa pitakame Goteme nee maiyamo mendai dokoaka nao endaki maiyamo mendai dokoaka nao piami-pyaa. Doko, Gotenya kana doko dupa-pipa awapa peamopa dupa pitakame dokonya endaki neami-pyaa. Kana doko Kataisa baa.
<range>
Dopaka doko, Goteme dupanya etete longo dupa auu nakayamopa dupa endakali napalenge yuu dokonya kumapae silya sana pyoo peami-pyaa.
Dopa piamo dutupa pitakame naima kandao isoo kalyepale lao laitaka pilyamo. Dupame piaminoli pyoo naimame mana koo dupa minapuma laka lao putiti nakayamana.
Dupanya mendapuame piaminoli pyoo naimame sambo gote dupa minao nakatamana. Pii pepa pyapae singi dokonya, “Endakali dupame nee endakipi nalanya isa pitipala dee mali lyalanya sakateamina,” lapae silyamo.
Dupanya mendapuame piaminoli pyoo naimame kepo kolala nayamana. Dupame dopa piaminopa yuu gii mendainya iki endakali taosene kingi-ita lapoma-kisa dee tepo dupa lombapae sepala kumiami-pyaa.
Dupanya mendapuame piaminoli pyoo naimame Kamongome koo dupanya yanu nyetape nanyetape lao minao makande napimana. Dupame dopa piaminopa kanopatome dupa nao kumasia-pyaa.
Dee dupanya mendapuame piaminoli pyoo naimame mumu nalamana. Dupame dopa piaminopa endakali pyao Kumasingi Enjele dokome dupa kumasia-pyaa.
Dupa-kisa dopa piamo dutupa pitakame endakali dupa mana nyalapale lao laitaka pilyamo. Dee piamo dutupa pepa pyapae silyamo doko, naima yuu gii etao kalyamano endakali dupa kandao isoo kalyepale lao pyapae silyamo.
Dopana, endakali mende kyoto joo kalyona lao masetamo dokome baa isa pyakatone lao kandao katapenge.
Nyakama-kisa makande pingi epeamo dupa waka mendepale daa. Endakali dupa-kisa makande pingi dopaleaka epenge. Dopaka doko, nyakamame Gote tungi pyao katapenge. Makande pingi mendeme nyakama ita minina lao baame kayala nayata. Makande pingi mende nyakama-kisa ipatamo dokopa Goteme nyakama nisalanya kaita dapa pyoo wasakata: baame nyakama pupu lasetamopa nyakamame kenda pipae doko nyoo kyoto joo katatami.
Dopana, nambanya mona setenge paluma, sambo gote miningi mana doko wandyuu kalyepape.
Nyakama mona palenge endakali kalyamino dokonya nambame nyakama langilyo. Nyakama tangeme nambanya pii doko yapalapape.
Kapo penge Goteme auu pisina latala auu pipae nelyamano dokome naima Kataisanya taiyoko doko-pipa pyasala naengepe? Betesa naimame konjoo nelyamano dokome naima Kataisanya yonge doko-pipa pyasala naengepe?
Betesa mendai iki singi. Dopa pingi dokonya naima endakali longo dupa mendai joo kalyamano. Doko, naima pitakame betesa mendai dokonya nenge.
Isataele endakali dupanya mana doko masalapape: mena akipi kundi maitae dupanya nenge Isataele endakali dupame losuu anda andakenya olata toko dokonya Gote doko-pipa pyasetae kalyamino.
Nambame dopa lelyo doko aipa lao lelyope? Sambo gote dupa angina lao nalelyo. Sambo gote dupa kundi maingima doko angina lao nalelyoaka.
Daa, netesa endakali dupame nyakamanya olata toko dupanya kundi maingima doko enjele koo dupa lao maingima. Dupame Gote lao kundi namaingima. Dopana, nambame nyakama enjele koo dupa-pipa pyasala nayapimi laka lao masilyo.
Nyakamame Kamongonya kapo dokonya nao enjele koo dupanya kaponya nao napipenge. Nyakamame Kamongonya toko dokonya nee nao enjele koo dupanya tokonya nee nao napipenge.
Dee naimame Kamongo minao imbu pisala nayamana. Naimanya pupu lapae dokome baanya pupu lapae doko ita naminilyamano.
Kini, dupa pitaka naimame pipenge kapaka doko, dupa pitakame naima nisala naenge. Dupa pitaka naimame pipenge kapaka doko, dupa pitakame naima minao epe injisala naenge.
Endakali mendeme baa tangeaka nisepenge dupanya nisoo nakatenya, endakali waka dupa nisepenge dupanya nisoo katapenge.
Mena akipi makesanya silya sambengema dupanya nyakamame moname longo lao masoo tipa pilya pyana napinya mee sambao napenge.
“Doko, isa yuu dakepi isa yuu dakenya silyamo dupa pitakapi dupa Kamongonya.”
Masoo naminingi endakali mendeme nyakama baa-pipa awapa nee namana ipupa latamopa nala pawani kayami kandeno doko, pupala nee nalapale lao setatamo dupa pitaka nalapape. Nyakamame moname longo lao masoo tipa pilya pyana napyepape.
Dopaka doko, endakali mendeme nyakama langyuu, “Mena akipi dutupa sambo gote kundi maitae mendenyana,” lea kandeno doko, nyakamame endakali dopa latamo dokopi baanya monapi lao masetala nee doko nanalapape.
Doko, nambame nyakamanya mona doko lao nalelyo. Dolonya mona doko lao lelyo. Moname masokondape napingi endakali mendeme nambanya masilyoli pyoo katenge doko kaita lyokapengepe?
Nambame nee nato dokonya Gote lao yaka pilino lao nato kandao doko, dokonya endakali mendeme namba kandao pii koo lapengepe?
Dopana, nyakamame nee natamipi endaki natamipi opale mende pitami doko pitakame Gote lalyoo pyepape.
Nyakamame Jutapi tata wakapi Gotenya sosanya endakalipi dupanya mendeme koo pina lao mapisala nayao kalyepape.
Nyakamame nambame pingili pyoo kalyepape. Nambame dupa pitakanya endakali dupa pitakame auu kaengemali pyoo pitoo lao pingi. Nambame namba tangeaka nisoo nakatenge. Daa, endakali longo dupa pyoo nyepae katena lao dupa nisoo katenge.
Nambame Kataisame piamoli pyoo pingi. Dokotekee joo nyakamame nambame pingili pyoo pyoo kalyepape.
Opale mende pilya dupa pitakanya nyakamame namba lao masingima dokonyapi dee namba mana nyio nyakama langio dupa minokondape pyoo miningima dokonyapi nambame nyakama tama pilyo.
Dopaka doko, nyakamame akali doko baanya etanengenya aiyombana, Kataisa baa akali dupa pitakanya aiyombana, Gote baa Kataisanya aiyombana lao masipimi laka lao masilyo.
Akali mendeme baanya aiyombanya kotalepi opale mende andu petala loma setamopi Gotenya pii doko lamaitamopi dokome baanya aiyomba doko minao elya piseta.
Dee enda mendeme baanya aiyombanya tangipi opale mende andu pyaa nayao loma setamopi Gotenya pii doko lamaitamopi dokome baanya aiyomba doko minao elya pisetaka. Enda doko baa enda mendeme baanya aiyomba iti tokao pau pinya nepenge enda dopale.
Endame baanya aiyombanya tangipi mende andu pyaa nayatamo kandao doko, baame baanya iti doko muu pyoo tokapenge. Dopaka doko, muu pyoo tokalanyapi tokao pau pinya nepalanyapi elya kayatamo kandao doko, baame baanya aiyombanya tangipi mende andu pipenge.
Akalimi baanya aiyomba doko sanga pyao kotalepi opale mende andu pyaa nayapenge. Doko, baa Gote wangi tapae. Baame Gotenya makande doko laitaka pingi. Dopaka doko, endame akalinya makande doko laitaka pingi.
Doko, Goteme akali doko enda-kisa mendatupa nyepala wapuala naya-pyaa. Enda doko akali-kisa mendatupa nyepala wapuiya-pyaa.
Dee baame enda doko lao masetala akali doko wapuala naya-pyaa. Daa, akali doko lao masetala enda doko wapuiya-pyaa.
Dopana, enjele dupame kandenge dokonya endame baa akalinya pundipundi petengena lao laitaka pyoo baanya aiyomba sanga pyao tangipi mende andu pipenge.
Dopaka doko, Kamongonya joo katenge dokonya akali enda yangilyamopa, enda akali yangingiaka.
Enda doko akali-kisa mendatupa nyepala wapuiyamo dokaita doko, akali doko enda-kisa langa lenge. Dee dupa pitaka Goteme pingi.
Endame baanya aiyombanya tangipi mende andu pyaa nayao loma setamo doko kapape kapa daape lao nyakama tangeme yapalapape.
Akali mendeme iti asili mandelyamo kandao doko, elya pingina lao naima endakalinya masingi dokome masingi.
Dopaka doko, enda mendeme asili mandelyamo kandao doko, dokome baa yati pingina lao masingi. Doko, endame baanya aiyomba sanga pina lao iti londe doko Goteme enda maiya-pyaa.
Dopaka doko, endame aiyomba sanga pyao tangi akipi andu pyoo loma singi dokonya endakali mendeme pii tanga latoo lao masetamo kandao doko, naima aposelepi dee Gotenya sosapi dupame mana dokonya tanga laa naenge doko baame masepenge.
Dopaka doko, indupa nambame nyakama pii langitoo dokome nyakama tama pyaa nayatoo. Doko, nyakamanya kambu pingi dokome nyakama nisala naenya kenda pisingi.
Nambame nyakama pii wambao langitoo doko dapa: nyakama sosa kambu pilyamino dokopa wakale masa masa petala saa laloo pingimana lapae sepala, nambame pii doko kuki kiningi lumu lao masilyo.
(Kini, nyakamanya masoo miningi endakali angi dupa panena lao saa laloo pingi mana doko nyakama-kisa ipupenge lao nambame masilyo.)
Nyakama kambu pilyamino dokopa nyakama pitaka mendai mendai lao wambatala nyakamame nee minao epelyamili pyoo mende malisala nayao nengema. Dopa pilyaminopa nyakamanya yangi dupa mee lopo kayao kalyaminopa yangi dupa bia akipi nao kyakao katengema. Dokonya nyakamame Kamongonya nee doko kapa pao nala nayapengema.
<range>
Nee endakipi napenge nyakamanya anda nakalyape? Pande nyakamame Gotenya sosa doko kilya kandatala kaiminingi nee daa jingi dupa minao elya pisemana lao masilyamipi? Dokonya nambame nyakama aki pii mende langyoape? Nambame nyakama tama pyuape? Daa, nambame nyakama tama napitoo.
Doko, nambame Kamongo-kisa pii nyio dake nyakama mana langiwaka: baa enge nyepala baanya yandapipi dupa laitaka piamo kuka gii dokonya, Kamongo Jisasame betesa mende nyepala Gote lao yaka pilino latala konjia-pyaa. Konjepala lao pituu, “Dake nambanya yonge dokona, doko nyakamanya silyamo. Nyakamame namba lao masoo dopa pyoo kalyepapena,” lea-pyaa.
<range>
Nee nao etapeaminopa mendai dopaka pyoo baame kapo penge doko nyepala lao pituu, “Kapo dakeme nambanya taiyoko dokonya-kaita pii enenge doko lao setekelyo. Nyakamame nataminoli pyoo namba lao masoo dopaka pyoo kalyepapena,” lea-pyaa.
Nyakamame betesa dake nao kapo dakenya nao pitaminoli pyoo nyakamame Kamongo kumiamo doko panasoo natami. Dopaka pyoo pao Kamongo doko dee ipatamo dokonya tuu latami.
Dopana, endakali mendeme auu pyoo masala nayao Kamongonya betesa doko mee ambe nao kapo dokonya nao pitamo dokome Kamongonya yonge taiyokopa dolapo minao koyaseta.
Tenge dokonya minao endakali mendai mendai lao dokome baa tange masokondape petala betesa doko nao kapo dokonya nao pipenge.
Doko, baame Kamongonya yonge doko nelyona lao masala nayao Kamongonya nee dokonya natamo kandao doko, baa tange-kisa tenge sina lao nata.
Tenge dokonya minao nyakamanya longo dupa yaina nyowapi yaina sowapi piaminopa dee yangi dupa isa palipiami.
Dopaka doko, naimame naima tange yapokondape pyemali kandao doko, Kamongome naima yapapala yanu nyala nayatali.
Dopaka doko, yuunya endakali dupa-pipa naima koyala nayataminopa lao Kamongo dokome naima yapapala tenge setao tolasingi.
Dopana, nambanya kaimia paluma, nyakama awapa Kamongonya nee nalanya kambu pyatamino dokopa mende malisa malisa pyepape.
Aopyoo latala nyakama-kisa tenge setena lao kambu pyatamina, endakali mende lopo kayatamo kandao doko, baanya andaka nee napala ipupenge. Pii yangi mee silyamo dupa namba nyakama katatamisa ipato mendepa lao tolakato.
Indupa Oli Sipitisame epe dingi dupanya nambame latoo. Kaimia paluma, epe dingi dupa nyakamame masipimi laka lao masilyo.
Nyakama netesa mee kateamino dokopa nyakamame sambo gote ema napingi dupa watao minalapale lao mendeme mendemepi pyalya lao nyia doko masilyamino.
Dopana nambame nyakama dake masalapape lelyo: Sipitisa Goteme sakatasilyamo endakali dupanya mendaipi mendeme, “Jisasa baa yuu koo dokonya penana,” nalenge. Dee Oli Sipitisame sakatasilyamo endakali dokome iki kapa pao, “Jisasa baa Kamongona,” lenge.
Oli Sipitisame epe tata tata dingi dupa singi. Dopaka doko, Oli Sipitisa mendaimi iki dingi.
Kamongonya kalai pyakamaipenge kalai tata tata dupa singi. Dopaka doko, Kamongo mendaimi iki dingi.
Dee kalai kapa pao pipenge mana tata tata dupa singi. Dopaka doko, kalai kapa pao pipenge mana doko naima pitaka-kisa Gote mendaimi iki sakatasingi.
Endakali mendai mendai lao dupame endakali dupa pitaka nisalapale lao Oli Sipitisame baanya epe mende dingi.
Oli Sipitisa dokome endakali mendeme pii masepae dupa lapale lao dingi. Dee Sipitisa dokomeaka endakali mendeme mana kandenge pii dupa lapale lao dingi.
Sipitisa mendai dokomeaka endakali mende tupi joo masoo miningi doko dingi. Dee endakali mende yaina pyapae dupa mee injisingi pupu lapae doko dingi.
Sipitisa dokome endakali mendeme kalai pupu lapae dupa kapa pao pyepale lao dita, mendeme Gotenya pii doko kapa pao panao lamaiyepale lao dita, dee mendeme sipitisa anduku Gotenyape anduku Gotenya daape lao kandao yapalapale lao pupu lapae dita pingi. Dee endakali mendeme pii tata waka mendepale dupa kapa pao laapale lao dita, mendeme pii dokonya tenge dupa kapilyalapale lao pupu lapae dita pingi.
Sipitisa mendai dokomeaka dutupa pitaka pingi. Baame pitoo lao masilyamoli pyoo epe waka mende naima pitaka mendai mendai lao mokosoo dingi.
Yonge mendai dokonya kingipi mokopi dopale dupa longo katengeaka doko, yongenya katenge longo dupa pitaka yonge mendainya iki katenge. Kataisanya apata dopaka pyoo katenge.
Doko, Jutapi, tata wakapi, kendemanepi, meepi, naima pitaka yonge mendai doko-pipa pakatae kalyepale lao Sipitisa mendaimi naimanya kaimbu pyekea. Dee naima pitakame Sipitisa mendai doko-pipa pakatae katamana lao nyiama.
Yonge dokonya kingipi mokopi dopale dupa longo katenge. Mendai iki daa.
Mokome lao pituu, “Namba kingi daa dokonya namba yongenya katenge mende daana,” latamo kandao doko, baa yongenya katenge mende joo nakatatape?
Dee kaleme lao pituu, “Namba lenge daa dokonya namba yongenya mende daana,” latamo kandao doko, baa yongenya katenge mende joo nakatatape?
Yonge doko pitaka lengeaka pyali kandao doko, aipa petala pii sipyalipi? Dee yonge doko pitaka kaleaka pyali kandao doko, aipa petala tunduma sipyalipi?
Dopaka doko, dopa daa. Yongenya katenge dupa pitaka mendai mendai lao Goteme katatoo lao masiamoli pyoo katea-pyaa.
Yonge doko pitakanya yongenya katenge mendai iki katenge pyali kandao doko, yonge nakatapyali.
Dopaka doko, dopa daa. Yongenya katenge longoaka doko, yonge mendai iki katenge.
Dopana, lengeme kingi kandao lao pituu, “Emba yangyala naelyamona,” laa nayapenge. Dee aiyombame moko kandao lao pituu, “Emba yangyala naelyamona,” laa nayapengeaka.
Daa, naimame yongenya katenge dupanya mendapua katapenge tenge andake nakalyamona lao masingi dupa katapenge kalyamo.
Dee yongenya katenge angi daana lao masingi dupa naimame kandao isingi. Yongenya katenge panala nayapenge dupa naimame auu pyoo sanga pingi.
Yongenya katenge panapenge dupa naimame dopa napipenge. Dopaka doko, Goteme yonge doko pyasoo mendai wasoo yongenya katenge dupanya mendapua katapenge tenge andake nakalyamona lao masingi dupa kenge epe sia-pyaa.
Yonge doko saa laloo napinya yongenya katenge dupa pitakame mendai dopale joo mende kanda kanda pyoo katena lao baame dopa pia-pyaa.
Dopana, yongenya katenge dupanya mende tanda nyilyamo kandao doko, yongenya katenge dupa pitaka awapa tanda nenge. Dee yongenya katenge dupanya mende lalyilyamino kandao doko, yongenya katenge dupa pitaka awapa mona yaepenge.
Mendai dopaka pyoo nyakama pitaka Kataisanya yonge joo kalyamino. Dee nyakama mendai mendai lao yonge dokonya kingipi mokopi joo kalyamino.
Sosa dokonya Goteme endakali mendapua dapa pyoo katea: mupa doko aposele dupa, laponge doko potopesa dupa, teponge doko tisaa dupa katea. Ongopa pakala endakali dupame kalai pupu lapae dupa pina lao katatala, dee ongopa pakala endakali dupame yaina pyapae dupa mee injisepengepi, endakali dupa nisepengepi, endakali isepengepi, dee pii tata waka mendepale dupa lapengepi dupa ditala katea.
Dupa pitaka aposele daa. Dupa pitaka potopesa daa. Dupa pitaka tisaa daa. Dupa pitakame kalai pupu lapae dupa pyoo, yaina pyapae dupa mee injisoo, pii tata waka mendepale dupa lao, pii dupanya tenge dupa kapilyoo napingima.
<range>
Dopaka doko, Oli Sipitisame epe dingi etete andake dupa nyakamame nyowani kayao kalyepape. Dee indupa nambame nyakama mana etete mupa doko laitaka pitoo.
Endakali dupanya pii tata wakale lengema dupa nambame latopi dee enjele dupanya pii lengema dupa latopi endakali dupa auu kayao nakatato kandao doko, nambanya pii dokome beto dili dalo lengepi meekota laiyane pii lengepi dopale jeta.
Nambame Gotenya pii doko panao lamaitopi, mana kandenge dupa pitakapi Goteme yalo pyoo masingi dupa pitaka kandatopi, dee yuu manda dupa mendasa pilya pena lao tuu lanya pyasepenge tupi joo masoo minatopi auu kayamaiyoo nakatato kandao doko, namba angi mende joo nakatato.
Nambame nambanya oapi dupa pitaka mokosoo maiyoo etatopi dee nambame namba yangao kumasina lao kayatopi nambame auu kayamaiyoo nakatato kandao doko, dopa pito dokome namba kukipi mende nisala nayata.
Auu kaenge dokome yapa maka nakayao malisoo katao kondo kaenge. Auu kaenge dokome endakali tilya nanyoo, tange lalyala nayao, luiyala naenge.
Auu kaenge dokome luiyala nayao, baa tangeaka nisepenge dupanya nisoo nakatao, yapa imbu nakaenge. Auu kaenge dokome baa-kisa mana koo minilyami dupanya masala naenge.
Auu kaenge dokome mana koo dupanya mona yaepala naenya, mana tolatae dupanya mona yaepenge.
Auu kaenge dokome kenda pipae dupa pitaka nyoo soo, dupa pitakanya kiningina lao masoo, dupa pitakanya masoo malisoo, dupa pitakanya kyoto joo katenge.
Auu kaenge mana doko tanga tangapi etala nayata. Gotenya pii panao lamaingi kalai doko silyamoaka doko, etata. Pii tata waka mendepale dupa lenge mana doko silyamoaka doko, soaka nakatata. Dee mana kandenge mana doko silyamoaka doko, etataka.
Doko, naimame mana kandenge dokonya mendatupa kandao malata, dee Gotenya pii panao lamaingi dokonya mendatupa lamaiyoo malata pilyamano.
Dopaka doko, dopale dupa pitaka kandao etapenge gii doko ipatamopa, malata malata pingi mana doko etata.
Namba wane koosa nambame wane koonya pii dupa lao, wane koo mona paliuu, wane koome masingili pyoo masoo kateo. Dopaka doko, namba angi jio dokopa wane koonya mana dupa yakineo.
Epapu naimame opale kandelyamano dupa kandakinikini pyoo nakandenya galasanya joo kandelyamano. Dopaka doko, tenda kanjakao kandatama. Epapu nambame kandelyo dupanya yangi kandao malelyo. Dopaka doko, Goteme namba kanjakao kandengeli pyoo tenda nambame kanjakao kandato.
Dopana, masoo miningipi, masoo malisingipi, auu kaengepi tepoma dutupa mee soaka katata. Tepoma dutupanya auu kaenge doko etete mupa.
Nyakamame auu kaenge mana doko watao minao kalyepape. Oli Sipitisame epe dingi dupa nyowani kayao katao Gotenya pii panao lamaingi mana doko nyepawanimi kumao kalyepape.
Doko, endakali mendeme pii tata waka mendepale dupa lelyamo dokome endakali dupa pii lamaiya naenge. Daa, baame Gote pii lamaingi. Doko, endakali mendeme baanya pii doko aipa lelyape lao nasingi. Baa Oli Sipitisame sakatasilyamopa baame pii yalo petae dupa lenge.
Dopaka doko, Gotenya pii panao lamaingi endakali dokome pii lamailyamopa pii dokome endakali dupa kyoto injisoo, mona sakatasoo, mona lyuu lasoo pingi.
Pii tata waka mendepale dupa lenge endakali dokome baa tange kyoto injisingi. Dopaka doko, Gotenya pii panao lamaingi endakali dokome sosanya endakali dupa kyoto injisingi.
Nabame nyakama pitakame pii tata waka mendepale dupa lapimi laka lao masilyo. Dopaka doko, nyakamame Gotenya pii doko panao lamaipimi laka lao etete mupa joo masilyo. Pii tata waka mendepale latamo endakali dokome sosanya endakali dupa kyoto injisina lao kapilyala nayatamo kandao doko, Gotenya pii panao lamaitamo dokome pii tata waka mendepale latamo doko ita minata.
Dopana, kaimia paluma, namba nyakama katatamisa ipato dokopa nambame pii tata waka mendepale mende lato kandao doko, nambame aipa petala nyakama nisotope? Goteme namba opale laitaka pita mende tamopi, masingi pii mendapua tamopi, Gotenya pii mende tamopi, mana pii mende tamopi, nyakama langya nayato kandao doko, nambame kapa pao nyakama nisala nayato.
Ema napingi pulupapupi gitaa jepaepi dupanya mana mendai dopaleaka singi. Pulupalu lataminopapi gitaa pyataminopapi mende pyoo lata lata napinya mendai dopaka pyoo latamo kandao doko, aipa petala endakali mendeme wee ongo lalumu ongo lalumu lao setape?
Dee endakali mendeme wii auu pyoo nalatamo kandao doko, apimi yanda pyaa paanya baa depa latape?
Dokotekee joo nyakamame pii tolao nalatamino kandao doko, endakali mendeme aipa petala nyakamanya pii doko dopa lalumino lao setape? Daa, nyakamanya pii doko mee yuu kaina lao yakinatami.
Isa yuu angenya pii tata dupa longo singi. Dee pii dupanya tenge nakatenge mende sala naenge.
Dopaka doko, endakali mendeme pii latamo doko nambame nasoto kandao doko, baame namba yuu waka tange mende lamo lao maseta. Dee nambame apata baa yuu waka tange mendeaka lamo lao masoto.
Nyakamame dopaka pyoo Oli Sipitisame epe dingi dupa nyowani kaelyamino dokonya, epe dingi sosa kyoto injisepenge dupa nyakamame etete auu pyoo minamana lao masetala minao kalyepape.
Dopana, pii tata waka mendepale lenge endakali dokome pii dokonya tenge dupa kapilyalanya Goteme baa kapa pisina lao loma sepenge.
Nambame pii tata waka mendepale mende lao loma soto kandao doko, mendeme namba lungu pitamoli pyoo dopa lao loma sotoaka doko, nambanya mona doko mee palita.
Dopana nambame aipa pitope? Mendeme namba lungu pitamoli pyoo loma sotoaka doko, nambanya mona dokome apata loma soto. Mendeme namba lungu pitamoli pyoo lalyoo wee latoaka doko, nambanya mona dokome apata lato.
Doko, mendeme emba lungu pitamoli pyoo embame pii waka lao Gote tama pitino kandao doko, mana nanyingi endakali mende pititamo dokome aipa petala embame tama pitino dokonya kiniaka latape? Embame lateno doko aipa leepe lao baame naseta.
Embame auu pyoo tama pitinoaka doko, dokome endakali dolongo kyoto injisala nayata.
Nyakamame pii tata waka mendepale dupa lelyaminopapi nambame nyakama pitaka ita minao lenge dokonya nambame Gote lao yaka pilino lelyo.
Dopaka doko, losuu lao kambu pingi dokonya nambame pii tata waka mendepale lenge dupanya taosene kingi ita mende lato doko kuki epeaka doko, endakali dupa mana lamaiyanya nambanya moname masoo pii kaki yuungi iki lato doko etete epena lao masilyo.
Kaimia paluma, nyakamame nyakamanya masingi dokome wane koo joo nakalyepape. Dopa napinya, nyakama mana koo dupanya wane ŋaŋa mandipae joo kalyepape. Dopaka doko, nyakamanya masingi dokome endakali angi joo kalyepape.
Pii pepa pyapae singi dokonya, “‘Pii tata waka latamipi endakali tata waka dupanya kambu dupanya-kaitapi nambame endakali dakaita pii lamaito. Dopa pitopaka doko, dupame nambanya pii nasetamina,’ Kamongo Goteme lea-pyaana,” lapae silyamo.
Dopana, pii tata waka mendepale lenge mana doko masoo minala naenge endakali dupame kandatala masina lao dupa kandao kongali pingi. Masoo miningi endakali dupa kandao daa. Dopaka doko, Gotenya pii panao lamaingi doko masoo miningi endakali dupame kandatala masina lao dupa kandao kongali pingi. Masoo naminingi endakali dupa kandao daa.
Dopana, nyakama sosanya endakali dupa pitaka kambu pyatala nyakama pitakame pii tata waka mendepale dupa lataminopa mana nanyingi endakali mendapua tamopi masoo minala naenge endakali mendapua tamopi ipao kolandatamino kandao doko, dupame nyakama kyekelyaminona nalatamipi?
Dopaka doko, nyakama pitakame Gotenya pii doko panao lataminopa masoo minala naenge endakali mendepi mana nanyingi endakali mendepi ipao kolandatamo kandao doko, nyakama pitakanya pii dokome baanya mona dokonya yandateme pili petala nyakama pitakanya pii dokome baa yapata.
Dee baanya monanya yalo petae singi doko panatamopa baa tombauli sepala Gote tama pyoo lao pituu, “Kini, Gote nyakama-pipa awapa kalyamona,” lata.
Dopana, kaimia paluma, nyakamame aipa pipengepe? Nyakama losuu laanya kambu pyatamino dokopa nyakamanya mendeme wee mende latamopa, mendeme mana pii mende latamopa, mendeme opale Goteme baa laitaka pita mende latamopa, mendeme pii tata waka mendepale mende latamopa, mendeme pii dokonya tenge doko kapilyeta. Dopa pitamiaka doko, utupa pitakame sosa doko kyoto injisalanya pipenge.
Endakali mendapuame pii tata waka mendepale mende latamino kandao doko, endakali lapo tepopi mendeme iki lapenge. Dopaka doko, teponya ulutena pyakalyoame nalapenge. Mendeme latatamopa mendeme lata pipenge. Dee endakali mendeme pii doko kapilyeta pipenge.
Dopaka doko, kapa pao kapilyepenge endakali mende nakatatamo kandao doko, losuu lao kambu pingi dokonya baa kambu piti petala, baa tange moname lata Gotepa lata pipenge.
Dee Gotenya pii panao lamaingi akali lapo tepopi mendeme pii lamaipenge. Dopa pitaminopa pii setamino dupame aipa pyoo lelyamipi lao yapapenge.
Dopaka doko, pii soo pititami dupanya mende Goteme pii mende maitamo kandao doko, pii lamaiyoo katatamo doko pii lao yatu lapenge.
Endakali pitaka mana nyowapi mona sakatawapi pina lao nyakama pitakame Gotenya pii doko mendeme lamaita pitamopa, mendeme lamaita lamaita pyoo lamaipenge.
Dee Gotenya pii panao lamaingi akali dupame pii panao lamaingi mana doko isingima.
Doko, kyakalya kyakana pyoo lalya lana pingi mana doko Goteme sakatasala naenge. Daa, mona paliuu mana tolao miningi doko baame sakatasingi. Sosa kalyamo dupa pitakanya Gotenya endakali dupanya mana singili pyoo losuu lao kambu pingi dokonya enda dupame nengekaita lyokapenge. Dupame pii lamaiya nayapenge. Moseseme pii pepa piamo dokonya lapae silyamoli pyoo enda dupa pundipundi joo pitipenge.
<range>
Enda dupame opale mende mana nyemana lao masetamino kandao doko, andaka nyakamanya akalingi dupa pisepenge. Doko, losuu lao kambu pingi dokonya enda mendeme pii lelyamo doko elya pingi.
Aa! Gotenya Wai Pii Epe boko nyakama-kisa katao sakateape? Pande, pii doko nyakama-kisa iki epeape?
Endakali mendeme baa Gotenya pii panao lamaingi akalina lao masowapi Oli Sipitisame epe maita mende baa-kisa silyamona lao masowapi pitamo kandao doko, dopa pitamo endakali dokome nambame pepa pyao peekelyo pii dutupa Kamongome mana setea mende lamo lao masepenge.
Dopaka doko, baame dopa lao masala nayatamo kandao doko, Goteme baa masala nayataka.
Dopana, nambanya kaimia paluma, Gotenya pii panao lamaingi mana doko nyowani kayao kalyepape. Dee pii tata waka mendepale lenge mana doko nyakamame nee nyala nayalapape.
Nyakamame pitamino dupa pitaka auu pyoo tolao pyepape.
Kaimia paluma, Wai Pii Epe nambame nyakama langio doko nyakamame masipimi laka lao masilyo. Nyakamame Wai Pii Epe doko nyepala dokonya ketae kalyamino.
Wai Pii Epe dokome nyakama pyoo nyepae kalyamino. Dopaka doko, Wai Pii Epe dokonya pii langio doko nyakamame minalakao minala nayao mee masoo miniamili kandao doko, kapa napeali.
Doko, nambame pii nyio etete andake datupa nyakama langio: baame dopa pitana lao pii pepa pyapae singili pyoo Kataisa baa naimanya koo pingi dupanya kumikea.
Baa malu peteaminopa pii pepa pyepae singiliaka pyoo koto tepo dokonya Goteme baa sakatasia.
Sipasame baa kandateamopa maitakao akali kingi-ita mende-kisa dee lapoma dutupame baa kandeami.
Dee maitakao dutupa-pipa awapa masoo miningi kaiminingi andate yuunginya ulutena pyakalyoame baa kandeami. Kandeamino kaiminingi dupanya longo dupa mee kalyamino. Dopaka doko, yangi isa palipiami.
Dee maitakao Jemesame baa kandea. Dee maitakao aposele dupa pitakame kandeami.
Dutupa pitakanya ete pyoo doko, namba endanya wane mandyuu nepataele dokome apata kandeo.
Aposele dupa pitakanya namba etete anasale waka. Doko, nambame Gotenya sosa doko watao pyao kateo. Dopa pio dokonya namba aposele joo katapenge epe daa.
Dopaka doko, Gotenya mona epe palenge doko mambele namba kalyo dapa pyoo kalyo. Baame mona epe palyoo namba dia dokome dii namandenge mende daa. Nambame lekeleke tao aposele waka dupa pitaka ita minao kalai pio. Dopaka doko, namba tangeme napio. Daa, Goteme namba kandao mona epe palyingi dokome pio.
Dopaka doko, nambame tamopi dupame tamopi doko angi mende daa. Naima pitakame pii dutupaka lamaiyoo kalyamanopa nyakamame pii dutupa masoo miningima.
Kini, Goteme Kataisa malunya dee sakatasiamo dokonya lao naimame pii lamaingi doko, aipa petala nyakamanya mendapuame, “Endakali kumapae dupa dee sakatasala nayatana,” lelyamipi?
Doko, endakali kumapae dupa kini dee sakatasala nayata yali kandao doko, Kataisa kini sakatasala nayaliaka.
Dee Kataisa sakatasala nayali kandao doko, naimame pii lamailyamano doko angi mende jala nayapumopa nyakamame masoo minilyamino doko angi mende jala nayapyaliaka.
Dee naimame Gotenya lao pii lamaingi doko sambo lamaingi joo katapumaliaka. Doko, naimame Kataisa dee sakatasiana lao lamaingi. Dopaka doko, endakali kumapae dupa kini sakatasala naenge pyali kandao doko, Kataisa sakatasala nayali.
Doko, endakali kumapae dupa sakatasala naenge pyali kandao doko, Kataisa sakatasala nayaliaka.
Dee Kataisa sakatasala nayali kandao doko, nyakamanya masoo miningi dokome kapa pao nyakama nisala nayapyali. Nyakamanya koo dupanya yanu doko nyakama-kisa mee sipyali.
Dee Kataisa lao masoo minao isa palipiamino endakali dupa koyamiliaka.
Naimame Kataisa lao masoo malisoo kalyamanoaka doko, naima epapu kalyamano dakepa iki baame naima nisepenge jipyali kandao doko, naimame endakali koyao katenge yangi dupa pitaka ita minao naima etete koyao kondo pipae katapumali.
Dopaka doko, dopa daa. Goteme Kataisa malunya dee sakatasia. Endakali isa palipiami dupanya wambao sakatasiamo doko Kataisa baa.
Akali mende mambele kumingi kende doko singi. Mendai dopaka pyoo Akali mende mambele endakali kumapae dupa sakatasingi.
Doko, endakali dupa pitaka Atamepa pakatae dokonya kumingi. Mendai dopaka pyoo endakali dupa pitaka Kataisapa pakatala dee lete kataseta.
Dopaka doko, lete katasepenge jilyali pyoo dee lete katasingi. Wambao Kataisa dee lete katasia. Maitakao Kataisa baa ipatamo dokopa baanya endakali dupa dee lete katasepenge.
Dokopa yuu etata. Dopa pitamopa kaitinya isingi dupa pitakapi, enomba nyoo isoo katenge dupapi, pupu lapae dupapi, dupa pitakanya pupu lapae dupa Kataisame etasetala, isingi doko Takange Gote-kisa setata.
Doko, Kataisame kiŋi joo isoo katao yandapipi dupa pitaka baanya moko pundipundi Goteme katena latamo gii dokonya tuu lapenge.
Dee yandapipi ete pyoo baame etasetamo doko, kumingi kende doko etaseta.
“Doko, dupa pitaka baanya moko pundipundi dokonya sina lea.” Dopaka doko, “dupa pitakana” lapae silyamo pii dokome dupa pitaka Kataisanya pundipundi sina leamo doko baa apatana lao makande napilyamo. Doko panao silyamo.
Dupa pitaka Kataisa baanya pundipundi sepatamo dokopa, Ikiningi doko baa tangeme dupa pitaka baanya pundipundi sina latamo dokonya pundipundi katata. Dokopa Goteme dupa pitakanya ulusale katao isoo katata.
Pii dutupa kini daa tamo kandao doko, endakali kumiami dupa lao masetala kaimbu nyilyamino endakali dupame aipa petala kumiami dupa nisetamipi? Kini, endakali kumapae dupa dee sakatasala nayata tamo kandao doko, aipuma dupame endakali kumiami dupa lao masetala kaimbu nyilyamipi?
Dopa tamo doko, naimame aipuma kuka kotaka lao koyapenge dupanya tengesa pyoo katapumalipi?
Kaimia paluma, Kataisa Jisasa naimanya Kamongo doko mambele nambame nyakama lao masetala luilyo doko mauwana, koteaka lao namba kumalanya pyoo kalyo.
Epesasa yuu angenya nambame endakali mena kumbalo jepae dupa-pipa yanda pio. Dopaka doko, nambame mee endakali dupame masingimali pyoo masoo pioli kandao doko, dokonya namba yole aki mende nyiolipi? Endakali kumapae dupa dee sakatasala nayata tamo kandao doko, “Taita kumatama dokonya neepi endakipi dupa napama lao nao katapumali.”
“Kaita miningi koo dupame endakali mana epe miningi dupa minao koyasingimana,” endakali mendeme nyakama minakasina lao kayala nayalapape.
Nyakamame nyakamanya kyakaenge mana doko yakinatala mona paliuu tolao masepengeli pyoo masalapape. Koo dupa deaka napyepape. Nyakamanya mendapuame Gote lao masala naelyamino. Nambame nyakama elya salapale lao lelyo.
Dopaka doko, endakali mendeme lao pituu, “Endakali kumapae dupa aipa petala dee sakatatamipi? Dupa yonge aipale katao sakatatamipi?” lao pisetami.
Emba akali kyakaenge! Embame ee wai pokeleno doko wambao sapuala naenge lamo kandao doko, langa lengepe?
Dee embame ee wai pokeleno doko maitakao andao yoko pyoo katatamoli petae pokala naenge. Daa, kanopa wai lamopi ee wangi waka mende lamopi wangi iki pokenge.
Gote baame masiamoli pyoo ee wai doko yoko wangyapi mandyuu katena lenge. Baame wai dupa wakale wakale mana minao yoko wangyapi mandyuu katena lenge.
Dee lenge tenge dupa pitakanya yanu dupa mendai dopaleaka daa. Endakalinya yanu mendepaleaka, menanya mendepaleaka, yakanya mendepaleaka, wapakanya mendepaleaka katenge.
Kaitinya dopale dupa kalyamopa yuunya dopale dupa singi. Dopaka doko, kaitinya katenge dupa kandengesa auu mendepale pingi. Dee yuunya singi dupa kandengesa auu mendepaleaka pingi.
Niki doko kandengesa auu mendeaka pyoo, kana doko auu mendeaka pyoo, bui doko auu mendeaka pingi. Dee bui dupa wakale wakale auu mendepaleaka pingi.
Endakali kumapae dupa dee sakatasingi doko mendai dopaleaka. Yonge malu pingi doko koyapenge. Yonge sakatasetamo doko koyala nayapenge.
Yonge malu pingi doko koo. Yonge sakatasetamo doko epe. Yonge malu pingi doko tambo lapae. Yonge sakatasetamo doko pupu lapae.
Yonge malu pingi doko isa yuu angenya-tae mende. Yonge sakatasetamo doko kaitinya-tae mende. Isa yuu angenya-tae yonge katatamo kandao doko, kaitinya-tae yonge katataka.
Pii pepa pyapae singi dokome apata lao pituu, “Akali tee pyao kateamo Atame doko lete katenge mende jiana,” lapae silyamo. Dee ete pyoo kateamo Atame doko lete katasingi Sipitisa mende jia.
Dopaka doko, wambao naima Sipitisame kaitinya-tae yonge lete katasingi doko katao nakalyamano. Daa, wambao naima isa yuu dakenya-tae yonge doko katao kalyamano. Tenda naima kaitinya-tae yonge doko katao katatama.
Akali tee pyao kateamo doko yuu dakenya-tae. Akali laponge doko kaitinya katao epea.
Isa yuunya endakali dupa akali yuunya-tae dopale. Kaitinya endakali dupa akali kaitinya katao epeamo dopale.
Indupa naima akali yuunya-tae doko wangi tao kalyamano. Tenda dopaka pyoo akali kaitinya katao epeamo doko wangi tao katatama.
Kaimia paluma, nambame lelyo doko dapa lao lelyo: Isa yuu angenya endakali dupame Goteme isingi panda doko kapa pao nyala nayapenge. Dee koyapenge dokome koyala nayao katapenge doko kapa pao nyala nayapengeaka.
Kandeleno! Goteme yalo pyoo masoo katea mende nambame nyakama langilyona, naima pitaka kumao etala nayatama. Dopaka doko, beto ete pyoo doko latamo dokopa etete lee mendai lenge lependi lakengeli pyoo naima pitaka minao aloo pita. Doko, kini beto doko latamopa endakali kumapae dupa koyala naena lao dee sakatasetala naima minao aloo pita.
<range>
Doko, koyapenge yonge dake koyala nayapenge yonge jepenge. Dee kumapenge yonge dake kumala nayapenge yonge jepenge.
Dopana, koyapenge yonge dake koyala nayapenge yonge joo dee kumapenge yonge dake kumala nayapenge yonge joo pitamopa, pii dapa lao pepa pyapae silyamo doko angi jeta: “Goteme yanda pyoo ita minatala kumingi doko etasalakao etasetea!”
“Kumingi mana dokome endakali dupa kapa pao kumasala nayapenge. Kumingi dokonya pupu lapae doko dee nasilyamo.”
Koo pingi doko kumingi dokonya yandate. Dee mana setapae dupame koo pingi doko pupu lasingi.
Dopaka doko, Gote tama pimana! Naimame yanda pyoo ita minalapale lao baame naimanya Kamongo Jisasa Kataisa-kisa naima pupu lasilyamo.
Dopana, nambanya mona setenge kaimia paluma, nyakama kyoto joo ema napyoo kalyepape. Nyakamame Kamongonya kalai pyakamailyamino doko mee maa yangala naelyamanona lao masetala koteaka lao pyokondape pyoo pyakamaiyoo kalyepape.
Indupa nambame Gotenya endakali Jutia yuu dokonya kalyamino dupa nisoo muni pyasepenge dokonya lelyo. Nambame Galasia yuu dokonya sosa wakale wakale kalyamino dupame pina leoliaka pyoo nyakamame pyepape.
Nyakama pitaka mendai mendai lawame muni nyetamili pyoo Sandee dii lao nyakamanya andaka pituu mokosepala yangi waka nyoo elyambu pyoo kalyepape. Namba ipato dokopa muni pyasalanya kutala nayatamina dopa pyepape.
Namba ipupato dokopa nyakamame akali mendatupa makande petataminopa nambame pepa mende wakale wakale maitala nyakamame nisoo muni maitami dupa mandyakamaiyoo Jetusaleme pena lato.
Dee namba apata pupenge jetamo kandao doko, awapa patama.
Namba Masetonia yuu ongonya pato lao masilyona, pato ongopa ongonya-kaita nyakama katatamisa ipato.
Ipupala nyakama-pipa gii mendatupa katato lao masilyo. Koo kana palitamo gii dutupa pitaka nyakama-pipa katatope lao masala naelyo. Dee maitakao namba mendakaita pato dokopa nyakamame namba kaitini pato dupanya nisetami.
Doko, namba pao pituu nyakama kandao yakinama napato. Kamongome yakana lao masetamo kandao doko, namba nyakama-pipa gii mendatupa katapuma laka lao masilyona katatama.
Dopaka doko, ae Epesasa mee katao Pendekosa gii doko kandao nyoto.
Doko, nambame ae kalai andake pyoo dii longo mandipenge kaitini doko lumbapae sipumopa, dee tanga lao kaitini lyokalanya pingi endakali dupa longo kalyamino.
Timoti baa nyakama kalyamino ongonya epea kandeno doko, baa nyakamanya kaina dokonya paka nakayao mona epe palyoo katatamopana nyakama kandao kalyepape. Doko, baame Kamongonya kalai nambame pilyo dokonyaka pingi.
Dopana, endakali mendeme baa kilya nakandalapape. Dee nyakamame baa namba katatosa pilyina lao mona minao auu pisakamaiyoo kaita ipupenge dupanya baa nisalapape. Nambame masoo miningi kaiminingi dupa-pipa baa malisoo kalyo.
Kaiminingi Apolosanya pii doko dapa: nambame paa longosa kongo lao baa masoo miningi kaiminingi mendapua-pipa nyakama katatamisa epena lapuaka doko, baa epapu naipatoo lao kyoto jilyamo. Dopaka doko, maitakao baa ipupenge jetamo dokopa ipata.
Nyakama lenge tao katao, masoo miningi doko kyoto joo minao, akali joo tupi joo kalyepape.
Pitamino dupa pitaka auu kayao pyepape.
Nyakamame akali Setepanasapi baa palupi dupa masilyamino. Akaya yuu dokonya dupame kandasoo masoo miniami. Dopa petala dupa tangeme Gotenya endakali dupa nisemana lao masetala nisokondape pyoo nisoo kalyamino. Kaimia paluma, nambame nyakama kyoto joo langilyona, nyakamame endakali dopale dupapi dee dupa-pipa lekeleke tao kalai mendai pingi dupa pitakapi dupanya piipi manapi dupa watao minalapape.
<range>
Setepanasapi Potyunetasapi dee Akaikasapi akali dutupa namba kalyo angenya epeami dokonya namba eteke pilyo. Nyakama kapa pao naipupenge jiamo dokonya dupame nyakama alo pyoo epeami.
Dupame nambanya mona epe palisakao dee nyakamanya mona epe palisakao piami. Dopana, nyakamame akali dopale dupa masalapape.
Yuu Esia Potopinja dokonya sosa wakale wakale kalyamino dupame nyakama kandao auu pyoo kalyepape lelyamino. Akuilapi Pitisikapi dee dolaponya andaka endakali kambu pingi sosa dokopi dupame Kamongo lao masetala nyakama kandao auu pyoo kalyepape lakondape pyoo lelyamino.
Masoo miningi kaiminingi ae katapimi dupa pitakame nyakama kandao auu pyoo kalyepape lelyamino. Nyakamame nyakama tangelapo mende auu pyoo katena laa laa pyoo, Gotenya endakali dupame pipengeli pyoo mende kopyoo nunu pii pii pyoo kalyepape.
Nyakama auu pyoo kalyepape lelyo pii dake namba Polo tange kingimi pyekelyo.
Endakali mendeme Kamongo doko auu nakayatamo kandao doko, baa yuu koo dokonya pena. Kamongo, emba ipu!
Kamongo Jisasame nyakama kandao mona epe palena.
Kataisa Jisasa-kisa nambame nyakama pitaka auu kayao kalyo.
Goteme masiamoli pyoo namba Polo Kataisa Jisasanya aposele kalyo dokopa kaiminingi Timotipa nalimbame Kotina yuu dokonya nyakama Gotenya sosa kalyamino dupapi Akaya yuu doko pitakanya Gotenya endakali kalyamino dupa pitakapinya pepa dake pyao peekelyambano.
Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Naimame naimanya Kamongo Jisasa Kataisanya Gote-kisa Takange doko lao tama pimana! Baa kondo kaenge Takange. Dee baa kenda pipae dupa pitakanya mona epe palisingi Gote.
Naima-kisa kenda pipae epelyamo dupa pitakanya baame naima mona epe palisingi. Dopa pilyamo doko naimame kapa pao endakali dupa-kisa kenda pipae tata tata ipatamo dupa pitakanya dupa mona epe palisalapale lao dopa pingi. Baame naima mona epe palisilyamo dokomeaka naimame dopa pingi.
Doko, Kataisa tanda neamo dupanya naima tanda epao nenge. Mendai dopaka pyoo Kataisa-kisa Goteme naima epawaka mona epe palisilyamopa, nyakama-kisa kai lao epenge.
Naima-kisa kenda pipae epelyamo doko, nyakama mona epe palyowapi pyoo nyepae katawapi pyepale lao epenge. Dee Goteme naimanya mona epe palisekelyamo doko, nyakama apata mona epe palyoo katao maka maka nakayao naima tanda nelyamano dopale dupa kapa pao nao kalyepale lao pingi.
Dokonya naimame nyakama kapana lao kyoto joo masoo kalyamano. Doko, naima tanda nelyamano dokonya nyakama awapa tanda nengemana, naima mona epe palisekelyamo dokonya nyakama awapa mona epe palisekengena lao masilyamano.
Kaimia paluma, yuu Esia potopinja dokonya namba-kisa kenda pipae epeamo doko nyakamame masipimi laka lao masilyo. Kenda pipae namba-kisa epeamo doko eteteaka andake nambanya pupu lapae doko ita minalakao minapenge mende epeanya, namba kapa pao nakalyapo lamo lao masio.
Kini, nambame nambanya mona dokome namba pyao kumasemana latapimi lamona lao masio. Dopa piamo doko, nambame namba tange tungi pyala naenya endakali kumapae dupa dee sakatasingi Gote doko tungi pyatale lao pia.
Baame namba etete kumatae pyoo nyiana, tenda dee pyoo nyetaka. Kini, nyakamame apata namba nisoo loma setaminopa baame namba dee pyoo nyetana lao masetala baa tungi pio doko pyao kalyo. Dopana, endakali longo dupame namba nisoo loma setamino dokopa Goteme namba nisetamo doko kandatala, endakali longo dupame Gote lao yaka pilino latami.
<range>
Naima luilyama doko dakenya luingi: naimanya mona dokome naima langyuu naima isa yuu angenya etete auu pyoo payao mona tolatae mendai palyoo payamina lao langingi. Naimame nyakamanya kaina dokonya epao dopa pyoo kateama. Mana doko Goteme naima-kisa minao sakatasia. Endakalinya masingi dokome daa. Goteme naima kandao mona epe palyoo nisiamopa dopa pyoo payama.
Doko, nyakamame pii kapa pao itaki pyatala tenge masepenge dupa iki naimame nyakamanya pepa pyao peekenge. Indupa nyakamame naima kandao kuki dapa lao masilyamino: Kamongo Jisasa dee ipatamo gii dokopa nyakamame naima kandatala luiyataminoli pyoo naimame apata nyakama kandatala luiyatamina lao masilyamino. Dopaka doko, nyakamame masoaka pao etenge gii doko kandao nyipimi laka lao masilyo.
<range>
Nyakamame dopa lao masiamino doko nambame kyoto joo masetala nyakama paa lapomasa mona yaepalapale lao nyakama kanja ipato lao masio.
Doko, namba Masetonia yuu dakenya ipao pituu nyakama kandama ipatona, dee maitakao pilyoo pituu kandamaka pilyotona lao masio. Dee Jutia patopa kaitini pupenge dupanya nyakamame nisetamina lao masiwaka.
Nyakamame aipa lao masilyamipi? Nambame dopa pitoo lao masio dokopa namba mona mende pali pali piope? Pande, nambame opale mende pyaanya pilyo dokopa nambame namba tangenya moname pyuwani kaenge dupa watao minao pitoo lata daa lata pingipi? Dopa etete napingi!
Gote baa tungi pyapenge dokaita doko naimame nyakama pii langingi dupa pitoo lata daa lata pingi doko daana lelyo.
Doko Silipenasapi Timotipi naimame Gotenya Ikiningi Jisasa Kataisanya lao nyakama pii langingi dokome pitoo lata daa lata napinya, baame pitoo iki lea lenge.
Doko, Goteme epe ditona lanya setea pii dupa pitakanya pitoo lenge doko baa. Tenge dokonya minao naimame baa-kisa Gote lalyoo kiniaka lenge.
Dee Gote tangeme naima nyakama-pipa kyoto injisilyamopa naima Kataisapa pakatae kyoto joo katenge. Baame naima yapao nyoo naima baanya lao kongali petala, baame naima opale maitakao ditamo dupa kiningi ditona lao makande pyoo wambao Oli Sipitisa doko naimanya mona andaka epekena lea.
<range>
Nambame sambo lato doko Goteme kandamupa lelyona, nambame nyakama kenda pisala nayatoo latala Kotina yapa naepeo.
Naimame nyakamanya masoo miningi doko isalanya pyoo nakalyamano. Daa, nyakamame kyoto joo masoo minao kalyamino. Nyakama mona yaepao kalyepale lao naimame nyakama-pipa awapa kalai pyoo kalyamano.
Dopana, nambame nambanya mona dokome dapa lao masio: nyakamanya mona doko dee kenda pisakala nayatoo latala namba nyakama kateamisa naipato lao masio.
Doko, nambame nyakamanya mona minao kenda pisakapuli kandao doko, nambanya mona doko minao auu pisakalanya api katapyalipi? Nambame nyakama minao mona kenda pisipu dupa iki katapimili daape!
Tenge dokonya minao nambame wamba nyakamanya pepa pyao peekeo. Nambame nyakama katatamisa ipato dokopa nambanya mona yaepasakapenge endakali dupame namba minao mona kenda pisala nayalapale lao masio. Nambame nyakama pitaka kandapaena, namba mona yaepelyo dokonya nyakama mona yaepengemaka.
Nambame nyakamanya pepa pyao peekeo dokopa namba mona andao mona etete koyamopa eaka lao pyao peekeo. Nambame nyakama minao mona kenda pisoo daa. Nambame nyakama etete auu kaeleno lao nyakamame kanjepale lao pyao peekeo.
Endakali mendeme mona minao kenda pisetamo kandao doko, baame namba minao mona kenda pisala naenya nyakama pitaka minao kuki mona kenda pisia. Dokonya nambame etete yae pyao nalatoo latala, nambame “Nyakama minao kuki mona kenda pisiana,” lelyo.
Nyakamanya endakali longo dupame baa-kisa kenda pingi setapeamino doko kapana, dee epao setala nayalapape.
Dopana, indupa nyakamame baanya koo doko kunanya nepatakamaitala mona epe palisakamaiyepape. Aopyoo latala, baa etete mona kendame kumatana dopa pyepape.
Dopana, nyakamame baa auu kaelyamino lao kandena pii mende lao yaki pipimi laka lao etete masilyo.
Nambame wamba pepa pyao peekeo doko, nyakama kyoto joo kalyamipi nakalyamipi, dupa pitakanya nambanya pii doko watao minilyamipi naminilyamipi lao kanjanya pyao peekeo.
Nyakamame endakali mendenya koo doko kunanya nepakamailyamino endakali dokonya nambame apata kunanya nepakamaingiaka. Endakali mendenya koo doko nambame kunanya nepakamaipenge jiamo kandao doko, nambame nyakama lao masetala Kataisanya enomba dokonya kunanya nepakamaiyo.
Dopa pio doko, Sataneme naima ita naminina lao pio. Doko naimame baanya pitoo lao masingi doko kandenge daape.
Wamba nambame Toasa yuu dokonya Kataisanya lao Wai Pii Epe doko lamaiyanya peopa, yuu dokonya nambame Kamongonya kalai pyakamaitale lao kaitini lumbapae sia.
Dopaka doko, nambame nambanya kalai mendai pingi kaiminingi Taitesa kutao kayo. Dopa pio dokome nambanya mona doko auu pyoo napaleanya, nambame endakali dupa katena lao lasa latala namba ipao Masetonia yuu dakenya pyakayo.
Dopaka doko, Gote tama pimana! Doko, baame naima pupu lasilyamopa naima Kataisapa pakatae katao koteaka lao yanda pyoo ita miningi. Dee naima-kisa Kataisa lao masepenge epe doko tunduma pyoo yuu dupa pitakanya baame taena lenge.
Endakali pyoo nyepae kalyamino dupapi yuu koo dokonya patae kalyamino dupapi dupanya kaina dokonya naima Kataisame tunduma epe pingi mende Gote lao pyao yangenge dopale joo kalyamano.
Pyoo nyepae kalyamino endakali dupa-kisa tunduma epe petala dokome dupa lete etete katasingi. Yuu koo dokonya patae kalyamino endakali dupa-kisa etete aii pyatala aii dokome dupa etete pyao kumasingi. Dopana, apimi kalai doko kapa pao pipengepe?
Endakali waka dupame payalya payana pyoo Gotenya pii doko pisinisa kalai joo lamaiyoo paelyamino dopale naima daa. Naima Goteme wai lea dokonya naimame baanya enomba dokonya katao Kataisanya akali joo mona tolatae mendai paliuu pii lamaingi.
Indupa pituu tee pyao naimame naima tange dee lalyemanape? Pande endakali mendapuame pingimali pyoo, endakalimi naima lalyoo pepa pyapae mende nyakama dipengepe? Pande naimame nyakama-kisa pepa dopale mende nyepengepe?
Daa, nyakama naima lalyoo pepa pyapae joo nyakama naimanya mona dokonya pepa pyatae kalyamino. Endakali dupa pitakame pepa doko kandatala itaki pingima.
Dake panao silyamo: naimame kalai pimano dokonya-kaita nyakama Kataisame pepa pyatae joo kalyamino. Baame pepa doko pyanjolepi mendeme pyala naya. Daa, baame lete katenge Sipitisa Gote dokome pia. Pepa doko kananya pyatae nakatenya endakalinya monanya pyatae kalyamo.
Dee naimame Kataisa mambele Gotenya enomba dokonya dopa lao kyoto joo masilyamano.
Naimame opale mende kapa pao napipenge dokonya naima tangeme opale mende pingina nalapenge. Kalai kapa pao pipenge pupu lapae doko Goteme naima dingi.
Baameaka naima baanya pii lao setapae enenge dokonya kapa pao kalai akali joo kalyepale lao katasia. Pii lao setapae enenge doko mana setapae dupanya pii pepa pyapae singi dopale mende daa. Oli Sipitisanya mende. Doko, mana setapae dupanya pii pepa pyapae singi dokome endakali pyao kumasingi. Dopaka doko, Sipitisa dokome endakali lete katasingi.
Goteme mana setapae dupa kana pata mendalaponya pepa pyanya katatala Mosese maiya-pyaa. Gii dokopa Goteme baanya tii pipae doko Mosese-kisa panasiamopa baanya lengelyaapi doko etete tii pia-pyaa. Kini, maitakao tii piamo doko etama-etama pyoo eteamoaka doko, wambao Isataele endakali dupame baanya lengelyaapi doko kanjanya piaminopa lenge auu makea-pyaa. Dopana, kumingi doko sakatasingi mana setapae dokonya Gotenya tii pipae andake dopa pyoo sepeta setea tamo kandao doko, kiningi etete Oli Sipitisa toko naima endakali dupa dingi kalai dokonya baanya tii pipae etete epao singi daape!
<range>
Doko, Goteme endakali dupa-kisa pii setenge kalai dokonya tii pipae setea tamo kandao doko, kiningi etete baame endakali dupa tolataena lenge kalai dokonya tii pipae etete epao singi.
Doko, kalai dokonya tii pipae eteteaka epao sipya dokome wamba Goteme tii pipae seteamo kalai dokonya indupa tii pipae nasingi joo silyamo.
Doko, kalai etama-etama pyoo etenge dokonya tii pipae setea tamo kandao doko, kalai soaka penge dokonya tii pipae etete epao singi daape!
Naimame doko lao masokondape petala paka nakayao pii panao lamaingi.
Naimame Moseseme piamoli napingi. Baame baa-kisa tii piamo doko etama-etama pyoo etatamo doko Isataele endakali dupame nakandena lao opale kotalepi mendeme baanya lengelyaapi sanga pia-pyaa.
Dopaka doko, dupanya masingi doko pyakilyia-pyaa. Doko, pii lao setapae wambatae dokonya lao lapae singi buku dupa dupame itaki piamino doko pyao ipao indupa tuu lapiminopa, kotale dokomeaka dupanya mona doko sanga pyatae mee kalyamo. Doko, endakali mende Kataisapa pakelyamo dokonya-kaita iki kotale doko nyoo nepenge.
Kini, indupa apata dupame Moseseme pii pepa piamo doko itaki pyapiminopa kotale mende dupanya mona dokonya silyamo.
“Dopaka doko, endakali mendeme Kamongo doko lao mona kapilyilyamo dokopa kotale doko nyoo nepenge.”
Nambame Kamongo lelyo doko Oli Sipitisa doko. Sipitisa Kamongo doko katenge endakali doko opale mendaipi mendeme anjala naenge. Daa, endakali doko mokopae katenge.
Dopana naima pitaka opale mendeme lengelyaapi sanga pyatae doko nyinya nepatae katao, naimame Kamongonya tii pipae doko galasanya imambu joo laitaka pingi. Dopa pyoo kalyamanopa naima baa wangi talapale lao naima minao aloo pyoo kalyamopa, koteaka lao naima tii pipae nyema-nyema pyoo katenge. Doko, Kamongo baa Sipitisa dokomena dopa pingi.
Goteme naima kondo kayapala baame baanya kalai doko naima dia dokonya naima mona kumala naenge.
Dopa napinya endakali dupame elya kayapala yalo pingima mana dupa naimame maita maingi. Naima waa katao payala naenge. Dee naimame Gotenya pii doko aloo napingiaka. Dopa napinya endakali dupame nyakamanya mona dokome naima akali epena lao masina lao naimame kiningi pii doko Gotenya enomba dokonya tolao lamaingi.
Naimame Wai Pii Epe lamaingi doko yalo pitamo kandao doko, endakali yuu koo dokonya patae kalyamino dupa-kisa iki yalo pita.
Isa yuu angenya gote dokome dupanya monanya lenge doko minao iminjisiamo dokonya dupame masoo minala naengema. Dee baame dopa piamo doko Gote wangi tapae Kataisanya tii pipae dokonya lao Wai Pii Epe dokome tii pisingi doko dupame nakandena lao pia.
Doko naimame naima tangenya lao pii lamaiya naenge. Daa, naimame pii dake lamaingi: Jisasa Kataisa baa Kamongona, naimame baa lao masetala nyakamanya kendemane joo kalyamanona lao lamaingi.
Doko, wamba iminjetae kateamo dokonya tii pina leamo Gote dokomeaka baanya tii doko naimanya mona dokonya pisekea. Naima-kisa tii doko pitamopa naimame baanya tii pipae Kataisanya lengelyaapinya singi doko kandao masalapale lao baame dopa pia.
Eteteaka epe doko singi akali dupa naima sanima penge joo kalyamano. Dopaka doko, naima dopa pyoo kalyamano dokome pupu lapae andake doko Gotenyana naimanya daana lao laitaka pingi.
Dupa pitakanya kenda pipae naima-kisa sala epengeaka doko, dokome naima etete ita minala naenge. Naimame longo pyoo masingiaka doko, naima mona koyala naenge.
Endakali dupame naima watao pingimaka doko, Goteme naima yakinala naenge. Dupame naima pyao isa setengemaka doko, naima etete kumala naenge.
Dopa pyoo kalyamanopa Jisasa kumapenge joo kateamo mana dokome mendai dopaka pyoo koteaka lao naima kanja epenge. Jisasanya lete katenge kende doko naima-kisa panena lao dopa pingi.
Kini, Jisasanya lete katenge kende doko apata naimanya kumapenge yonge dokonya panena lao, naimame baanya kalai pyakamaipumanosa naima katapumano gii dupa pitakanya kumapenge joo kalyamano.
Dopa pyoo katapumanopa kumingi kende dokome naima-kisa kalai pyoo katenge. Dopaka doko, lete katenge kende dokome nyakama-kisa kalai pyoo katenge.
Pii pepa pyapae singi dokonya, “Nambame masoo minio dokome pii lamaiyona,” lapae silyamo. Masoo miningi dokonya naima-kisa mana mendai dopaleaka sipumopa naimame masoo minapuma dokome naimame apata pii lamailyamano.
Doko, Kamongo Jisasa dee lete katasiamo Gote dokome naima apata Jisasa-pipa dee lete katasetala baame naimapi nyakamapi baanya enomba dokonya lanyetana lao masilyamano.
Dutupa pitaka pingi doko, nyakama nisalanya pingi. Dee Gotenya mona epe palenge doko endakali longo dupa-kisa tayama-tayama pyoo tayatamopa dupame baa tama pyoo baa lao etete yaka pilino latami.
Tenge dokonya minao naima mona kumala naenge. Naima yongenya koyao katengeaka doko, naimanya mona kokotena yuu yongelya dii lao minao enenge injisakao katenge.
Naima-kisa kenda pipae epenge doko angi mende daa. Doko gii kuki iki epenge. Dopaka doko, dokonya-kaita naima pao tanga tangapi eteteaka tii pipae katatama. Tii pipae katatamano dokome kenda pipae kuki epenge doko etete ita minatama.
Doko, lengeme kandenge dupa naimame kandapeta nasingi. Daa, lengeme nakandenge dupa naimame kandapeta singi. Doko, lengeme kandenge dupa gii kuki iki singi. Dopaka doko, lengeme nakandenge dupa soaka katenge.
Indupa naima isa yuu angenya kalyamano aiyaa anda dake lakyetamo kandao doko, naima katatama anda angi doko kaiti-kisa katekelyamona lao masilyamano. Anda doko Gote tangeme petae. Endakali kingi mendeme daa. Anda doko tanga tangapi kalyu katata.
Indupa kalyamano angepa naima mona ŋee lao katao naimanya anda kaiti-kisa kalyamo doko yonge pee joo pee pyuwanimi kumilyamano.
Naima doko pee pyoo katatamano kandao doko, mee nakatatama.
Kini, naima aiyaa anda dakenya katapumano dokopa tanda nao mona ŋee lao kalyamano. Doko, naimame anda dake yakinatama daa. Naima naimanya anda kaiti-kisa kalyamo dokonya kolandatamanopa lete katenge dokome naimanya kumingi doko etete etasalakao etasipya laka lao masilyamano.
Naima-kisa dopa pina lao Gote tangeme naima depa lasetea. Dee baame naima opale maitakao ditamo dupa kiningi ditona lao makande pyoo wambao Oli Sipitisa doko ditia.
Dopa piamopa naima koteaka lao mona kyoto joo kalyamano. Naima anda dakenya katapumano dokopa naima Kamongo-pipa awapa nakalyamanona lao masilyamano.
Doko, naimame baa lengeme kandao nakalyamano. Baa lao masoo minao kalyamano.
Dopaka doko, naima mona kyoto joo kalyamanona lao nambame latelyo. Dee naimame anda naima kalyamano dake yakinatala pao Kamongo-pipa awapa katatamano kandao doko, etete epena lao masilyamano.
Dopana, naima baa-pipa awapa katatamanopi angenya katatamanopi doko baame auu kaenge mana dupa naimame minamana lao masingi.
Doko, naima pitaka Kataisame yapena lao baanya enomba dokonya katapenge. Naima isa yuu dakenya kalyamano dokopa naima mendai mendai lawame mana koo epepi minatamanoli pyoo yole nyepenge dokonya dopa pipenge.
Dopana, naimame Kamongo masetala paka semaiyoo katao endakali dupanya masingi doko aloo pisakamaiyoo kalyamano. Goteme naima kandapaena dee nyakamame nyakamanya mona dokome apata naima masipimi laka lao nambame masilyo.
Naimame nyakama pii langilyamano dake nyakamame naima dee lalyalapale lao daa. Nyakamame naima kandatala nyakama luiyalapale lao kaitini mende nyakama dilyamano. Mona andaka aipa pyoo kalyamape lao masoo luiyala naenya mee ketae yonge kandao luingi endakali dupa kandao nyakamame lamaipenge pii dupa nyakama-kisa sipya laka lao naimame masilyamano.
Kini naima kyekeamape? Doko, Gote lao masetala kyekeama. Kini naima mona paliuu kalyamape? Doko, nyakama lao masetala mona paliuu kalyamano.
Doko, Kataisame naima auu kaenge dokome naima kalai pyepale lao sakatasingi. Kini, naimame dapa lao masilyamano: akali mendeme naima endakali dupa pitaka alo pyoo kumatea. Dopa piamo dokonya naima pitaka kumateama.
Baame naima pitaka alo pyoo kumiamo doko naima endakali kalyamano dupa deaka naima tangenya joo kalya naenya, baanya itata kalyepale lao baame naima alo pyoo kumapeamopa Goteme dee sakatasia.
Dopana, endakalimi endakali mende yapao kandenge kaitini dokonya naimame endakali mende deaka yapala naenge. Kini, wamba naimame kaitini dokonya Kataisa yapeamanoaka doko, indupa naimame baa deaka dopa napilyamano.
Dee endakali mende Kataisapa pakatae kalyamo doko, baa enenge. Kandeleno! Wambatae dupa etapala enenge dupa sakatatelyamo.
Gote baame dutupa pitaka pia. Naimame Gote yandapipi joo kateamanopa Kataisa mambele baame naima mona setea. Dee naimame endakali waka dupa baanya mona setenge injisakamaipenge kalai doko baame naima dia.
Doko dapa: Kataisame kalai piamo dokome Goteme yuunya endakali dupa pitaka mona setao katea. Endakali dupame koo pingi dokonya baame yanu nanyetona lao masoo katea. Dee baame endakali dupa baanya mona setenge injisiamo pii doko naimanya kingilyaka setea.
Dopana, naima Kataisanya enomba joo katenge. Naimame nyakama pii kongo lao langingi doko Gote tangeme langilyamosa pingi. Naimame Kataisanya panda nyoo katao nyakama Gotepa mona setao kalyepa nalepe lao masoo katenge.
Akali koo nasingi doko naima alo pyoo Goteme baa koo singi akali injisia. Baame naima akali dokopa pakatala, naima tolataena latae endakali katatamina lao baame dopa pia.
Dopana, naima Gote-pipa awapa kalai pyoo katao kyoto joo langilyamanona, Goteme nyakama kandao mona epe palenge doko nyakama-kisa mee maa yangatae katena lao kayala nayalapape.
Doko Goteme lao pituu, “Nambame yuu gii epe seteo dokonya embanya pii doko siona, pyoo nyingi gii dokonya nambame emba nisiona,” lea-pyaana lapae silyamo. Kandeleno! Goteme yuu gii epe seteamo doko indupa silyamo. Pyoo nyingi gii doko indupa!
Naimame Gotenya kalai pyakamaingi doko kandao endakali dupame pii koopi mende nalena lao naimame endakali mende koyasepenge opale mendaipi mende napingi.
Dopa napinya naima Gotenya kalai pyakamaingi akalina lao dupa pitakanya naimame endakali dupa laitaka pingi. Naima-kisa kenda pipae epelyapi, naima minao koyasilyamipi, dee naima tanda dilyamipi dupanya naima etete kyoto joaka katenge.
Endakali dupame naima konjame pyao, anjoo palyoo, katao kakopalya kakopana pyoo katengema. Dopa pilyaminopa naima lekeleke tao, luu napaliuu, lopo kayao katenge.
Naimame mona epe tolatae paliuu katengepi, mana kandengepi, yapa maka nakaengepi, kondo kaengepi, dutupame naima Gotenya kalai pyakamaingi akalina lao endakali dupa laitaka pingi. Dee Oli Sipitisa doko naima-pipa awapa katenge. Naimame endakali dupa sambo auu kaele napinya kiningi auu kaenge.
Naimame kiningi pii doko lamaingi. Naimame Gotenya pupu lapae dokome kalai pingi. Naimame mana tolatae doko kingi tolae-kaitame yandate minili kingi koyakaitame konambi minili pingi.
Endakali yangi dupame naima lalyilyaminopa yangi dupame naima kandanya palyingima. Yangi dupame naima lao nepelyaminopa yangi dupame naima tama pingima. Yangi dupame naima kandao minakasingi akalina lao masingimaka doko, naima akali kiningi lenge.
Endakali dupame naima nakandengema joo katengeaka doko, longo dupame naima kanjakao kandengema. Naima kumalanya pyoo katengeaka doko, mee kalyamano kanjepa. Goteme naima mana lao tolasingiaka doko, baame naima pyao kumasala naenge.
Naima mona kenda pisingiaka doko, koteaka lao naima mona yaepao katenge. Naima tipya joo katengeaka doko, naimame endakali longo dupa kamongasingi. Naima oapi dupa daa joo katengeaka doko, dupa pitaka naimanya.
Oo nyakama Kotina tange dupa, naimame mende masala nayao pii dutupa nyakama tolao langilyamano. Naimame nyakama mona salakao singi.
Naimame nyakama mona setala nayamana lao tuu napiama. Daa, nyakamame naima mona setala nayamana lao tuu pyoo kalyamino.
Nambame nyakama nambanya wane dupa langilyona, naimame nyakama mona setengeli pyoo nyakamame naima mona salakao salapape.
Nyakamame masoo minala naenge endakali dupa-pipa tole pyatala mendai dopale joo nakalyepape. Doko, mana tolatae dokopa mana koyapae dokopa dolapo aipa petala mendai dopale jetape? Tii pingi dokopa iminjetae dokopa dolapo aipa petala pyasetape?
Kataisame aki mendenya Biliopamona mendai palyetape? Masoo miningi endakeli dokopa masoo minala naenge endakali dokopa dolapo lapotame aki mende awapa lao minatambipi?
Dee Gotenya losuu anda doko-pipa sambo gote dupa-pipa aipa petala awapa pii mendai lao yaki pitamipi? Doko, naima lete katenge Gote dokonya losuu anda joo kalyamano. Gote tangeme dopaka lao dapa lea-pyaa: “Namba dupa-kisa katao dupanya kaina dokonya payato. Namba dupanya Gote katatopa, dupa nambanya endakali katatamina,” lea-pyaa.
Dopana, “Namba Kamongo dokome lelyona, nyakama dupa-pipa awapa nakatenya waka kalyepape. Nyakamame koo dupa watandalapi nayao katataminopa namba tange nyakama lanyoto.
Dopa petala namba nyakamanya takange katatopa nyakama nambanya ikiningi wanengepi katatamina, Kamongo eteteaka pupu lapae dokome lelyona,” lea-pyaa.
Mona setenge paluma, Goteme dopa pitona leamo pii dutupa pitaka naima kandao lea-pyaa. Dopana, naimame naimanya yongepi imambupi koyasetamo dupa pitaka kunao nepamana. Naimame Gote andanda semaiyoo katao etete epe joo payamana lao masoo katamana.
Nyakamame naima mona salapape. Naimame nyakamanya endakali mende koo pingyala nayama. Mende minao koyasala nayama. Dee mende minakasala nayamaka.
Nambame dopa lelyo doko, nyakama-kisa tenge peyao nalelyo. Doko nyakama naimanya mona itange etetena latelyo. Nyakama kumatamino doko, naima awapa kumatama. Nyakama katatamino doko, naima awapa katatama.
Nambame nyakama kapana lao masokondape pilyo. Nambame nyakama lao masetala etete luilyo. Naima-kisa kenda pipae epelyamo dupa pitakanya namba mona yaepao mona etete epe palyoo katenge.
Wamba naima Masetonia yuu dakenya ipao kateamano dokopa apata naima kukipi mende mee kalya nayama. Daa, kenda pipae tata tata dupa pitaka naima-kisa epea. Endakali waka dupa-pipa laiya lao naimanya mona andaka paka kayao pyoo kateama.
Dopaka doko, mona kenda kaelyami endakali dupa mona epe palisingi Gote dokome Taitesa baa naima kateamasa epeamo dokonya-kaita baame naima mona epe palisia.
Baa epeamo dokonya iki mona epe palyala nayama. Daa, baa nyakama-pipa kateamino dokopa nyakamame baanya mona epe palisiamino doko baame naima langiamo dokome apata naima mona epe palyiama. Taitesame naima langyuu, nyakamame namba etete kandapuma laka lao masoo, mona andao namba watao katamana lao kyoto joo masoo kalyaminona lao langia. Dokonya namba eteteaka mona yaepeo.
Nambame nyakamanya pepa mende pyao peekeo dokome nyakamanya mona minao kenda pisiana lao masilyo. Dopaka doko, nambame dopa napyuu naenya lao masala naelyo. Kini wamba nambame pepa pyao peekeo dokome kuki mende nyakamanya mona minao kenda pisiamo doko kandatala nambame dopa napyuu naenya lao masio.
Dopa lao masiwaka doko, indupa nambame taeme piona lao masetala mona yaepelyo. Nambame nyakamanya mona minao kenda pisio dokonya namba mona yaepala naelyo. Daa, nyakama mona kenda kayamino dokome nyakama mona kapilyiamino dokonya namba mona yaepelyo. Doko, Goteme mona kenda kayapimili lao masiamoli pyoo nyakama mona kenda kayami. Dopana, naimame opale mendenya nyakama koyasala nayama.
Doko Goteme mona kenda kayapimili lao masingili pyoo mona kenda kaenge dokome naima endakali dupa mona minao kapilyetala pyoo nyepae kalyepale lao katasingi. Dopana, endakali mendeme dokonya mona kenda nakayapenge. Dopaka doko, yuunya endakali dupame mona kenda kaengeli pyoo mona kenda kaenge dokome etete koenge doko sakatasingi.
Goteme mona kenda kayapimili lao masiamoli pyoo mona kenda kayamino dokome nyakama-kisa mana tata tata epe dupa sakatasiamo doko nyakamame masalapape. Dopa piamo dokome nyakamame mana tolao minawani kayao kateami. Dopa pyoo iki kalya naenya nyakamame nea kayao nyakama-kisa pii siamo doko yanu pyamana lao masiami. Dee nyakamame mana koo dupa etete maka kayao kateami. Dopa pyoo iki kalya naenya nyakama paka kayao kateami. Dee nyakamame naima kandatapuma laka lao masoo naima watao payawanimi kumao kateami. Dee nyakamame kyoto joo kateami. Dee nyakamame kenda pipae siamo doko auu pyoo tolasalanya pyoo kateamiaka. Nyakamame dokonya piamino dupa pitakanya nyakama-kisa tenge mende nasilyamona lao laitaka piami.
Dopana, nambame pepa pyao peekeo doko akali koo piamo dokopa dee baame akali mende koo pimaiyamo dokopa dolapo lao masetala pyao peyakala nayo. Daa, nyakamame naima watao payawanimi kumao kateamino doko Gotenya enomba dokonya nambame nyakama laitaka pyaanya pepa doko pyao peekeo.
Nyakamame dopa pyoo kateamino tenge dokonya naima mona epe palyoo kateama. Kini, naima mona epe palyoo kateamanoaka doko, nyakama pitakame Taitesanya mona minao auu pisetakamaiyaminopa baa mona yaepao kateamo dokonya naima eteteaka mona yaepeama.
Nambame baa lamaiyoo nyakama lalyio dokonya namba elya sala nayo. Naimame pii nyakama langiamano dupa pitaka kiningi. Mendai dopaka pyoo naimame Taitesa lamaiyoo nyakama lalyiamano pii doko kiningi jiaka.
Taitesa baa nyakama kateamisa epeamo dokopa nyakamame paka kayao walu lao baa lanyiami. Dee nyakama pitakame baanya pii doko watao miniami. Nyakamame dopa piamino doko baame masepeta sepala nyakama mona setalakao setelyamo.
Nambame dupa pitakanya nyakama etete kapana lao masetala mona yaepao kalyo.
Kaimia paluma, indupa naimame Gote mona epe palenge dokome Masetonia yuu dakenya sosa kalyamino dupame pina lao sakatasiamo dokonya salapale langimana.
Dupa-kisa kenda pipae andake mendapua ipupala dupa etete makande pyaakao pia. Dopa piamoaka doko, dupanya mona eteteaka epe palenge dokopa dupa etete daa jepae katengema dokopa dolapome dupa sakatasiamopa dupame muni etete epao pyasiami.
Nambame kiningi dupanya pingima dupa kandatala lelyona, dupame pyasepenge jiamoli pyoo pyasiami. Kini, dupame pyasepenge jiamo doko ita minao pyasiami. Dee dupa tangeme dopa pimana lao masetala piami.
Gotenya endakali dupa nisingi kalai epe dokonya dupame awapa nisalanya nisalapa lapale lao naima kongo lao tee leami.
Dupame pyaamino lao naimame masiamanoli pyoo iki pyaa nayami. Daa, wambao dupame nyakama tange Kamongo maiyami. Dee Goteme masiamoli pyoo dupame nyakama tange naima diamiaka.
Dopana, Taitesame nyakamanya kainanya kalai epe tee pyao sakatasiamo doko nyakamame pyoo etasalapale lao baame nyakama nisina lao baa lamaiyokondape petelyamano.
Nyakama-kisa epe dupa longo lao dapa pyoo silyamo: nyakamame masoo minao, pii lamaiyoo, mana kandao, kalai pyuwani kayao, naima auu kayao kalyamino. Dopaka pyoo kalai epe lelyo doko apata nyakamame kandao epao pipimi laka lao naimame masilyamano.
Nambame lelyo doko nyakamame kayala nayao dopaka pyepapena lao nalelyo. Daa, nambame nyakamanya auu kaenge doko kanjanya endakali waka dupame kalai doko pyuwani kayao pyoo katengemana lelyo.
Doko, naimanya Kamongo Jisasa Kataisame mona epe palyoo piamo doko nyakamame masilyamino. Baa Kamongoaka doko, baame nyakama nisalanya tipya jia. Baa tipya jiamo dokome nyakama kamongo joo kalyepale lao dopa pia.
Kalai epe dokonya nambanya masingimi nyakamame ee kana peamo dokonya kalai pyoo tee piamino doko pyoo etasetamino doko epena lao masilyo. Kalai doko wambao nyakamame piami. Dee wambao nyakamameaka kalai doko pimana lao masiami.
Dopana, nyakamame indupa sakatao kalai doko pyoo etasalapape. Nyakamame kalai doko tee pyao pituu pyuwani kayao piami kandenoli pyoaka pyoo etasalapape. Nyakamame pyasepenge jetamoli pyoo pyasalapape.
Doko, endakali mendeme pyasowani kayao pituu baa-kisa silyamoli pyoo pyasilyamo kandao doko, Goteme auu kaenge. Baa-kisa nasilyamo dupa Goteme pyasipyali lao masala naenge.
Doko, nambame endakali yangi dupa auu pyoo katataminopa nyakama kenda pipae nyoo kalyepale lao nalelyo. Daa, nambame pitaka mendai dopale joo katapimi laka lao masoo lelyo.
Indupa gii dakepa nyakama-kisa opale longo silyamo dokome endakali dupa daa jetamo dupame kapa pao nisalamino. Dopaka pyoo, dupa-kisa setamo dupame nyakama daa jetamo dupa nisoo ditamiaka. Dopa pyoo katatamino dokome nyakamapi dupapi mendai dopale joo katatami.
Dokonya dapa lao pii pepa pyapae silyamo: “Longo lao yapao mau piamo endakali dokonya etete epao nasia. Dee kuki yapao mau piamo endakali doko etete daa joo nakateana,” lapae silyamo.
Naimame nyakama nisowani kaengeli pyoo Taitesame nyakama nisowani kaena lao Goteme baa minao sakatasiamo dokonya naimame Gote tama pilyamano.
Doko, naimame baa epena lapumano dokonya iki ŋee laa naenya, baa tangeme nyakama nisowanimi kumapala ipatoo lao masilyamo.
Wai Pii Epe doko lamaiyoo kalai pilyamopa sosa dupa pitakanya kenge singi masoo miningi kaiminingi doko naimame Taitesapa awapa epena lelyamano.
Dee sosa dupame apata baame naima-pipa awapa payao nisingi kalai epe doko pina lao kingi pyalyetala baa yapao nyiamiaka. Naimame Kamongo lalyalanyapi dee naimame kalai pyuwani kaelyamanona lao endakali dupa laitaka pyaanyapi nisingi kalai doko pilyamano.
Doko, epe andake mee mailyamino doko kopeta isilyaminona lao endakali mendeme naima-kisa pii setala nayapya laka lao masilyamano.
Kamongome kapana lao masingi mana epe dupa iki naimame watao minala naenya, endakalimi kapana lao masingi mana epe dupa apata watao minalanya pyoo kalyamano.
Dee naimame naimanya masoo miningi kaiminingi doko anelyapo-pipa awapa epena lelyamanoaka. Paa longosa naimame baa makande pyoo kandelyamanopa baame koteaka lao kalai pyuwani kayao pingi. Indupa baame nyakama etete kapana lao masetala nyakama nisoo kalai pyuwanimi kumilyamo.
Taitesanya lelyona, baame nambapa lautao nyakama nisoo namba-pipa kalai mendai pingi. Dee naimanya masoo miningi kaiminingi dolapo sosa dupanya pii wai minakamaiyoo payao katengemba. Dolapome kalai pilyambino dokome Kataisa lalyingi.
Dopana, nyakamame auu kayao kalyamino doko kiningina lao dupa laitaka pyepape. Dopa pitaminopa dupamepi sosa dupamepi naimame nyakama lao masetala luingi doko mee luiyala naengema lamo lao masetami.
Gotenya endakali dupa nisingi kalai epe dokonya nambame nyakama langipenge tenge mende nasilyamo.
Doko, nyakamame kalai doko pyuwani kaelyamino kandatala nambame ae Masetonia palengema endakali dupa lamaiyoo nyakama lalyingi. Nambame dupa lamaiyoo, “Ee kana pumu amanya endakali Akaya kalyamino dupame kalai doko pyaanya depa lateamina,” lamaingi. Dee nyakamame kalai doko pyuwanimi kumilyaminona lapae doko sipimino dokome dupanya longo dupame apata pimana lao masingi sakatatelyamino.
Dopana, indupa nambame masoo miningi kaiminingi tepoma dutupa nyakama katamisa epena lelyo. Naimame nyakama lalyiamano pii doko mee jala naena lao nambame dupa lamaiyoli pyoo nyakamame kalai doko pyaanya depa latae kalyepale lao nambame dopa pilyo.
Aopyoo latala, Masetonia endakali mendatupa namba-pipa awapa ipatamano nakandenya nyakama depa latae nakatataminosa naimame nyakama kapana lao masoo lalyingi dokonya naima elya sowapi dee nyakama elya sowapi pitamane lao masilyo.
Dopa pitamane latala nyakamame epe mee maitamana leamino doko masoo miningi kaiminingi dutupame depa lao katena wambao epena lamaitoo lao masio. Nyakamame epe maitamana leami doko dupame wambao depa latataminopa namba ipato dokopa depa latae seta. Kini, epe maitamino doko nyakamame maiyuwani kayao maiyami jeta. Naimame tolao nyoo maikeama nanjeta.
Nyakamame pii dake masalapape: endakali mendeme ee kuki pokatamo dokome nee kukiaka mandita. Ee longo pokatamo dokome nee longoaka mandita.
Dopana, endakali mendai mendai lawame Gote maitoo lao masetali pyoo maipenge. Mona kenda kayao maiyowapi dee mendeme mai lao tuu latamopa maiyowapi napipenge. Doko, mona yaepao mailyamo doko Goteme auu kaenge.
Dee Goteme kapa pao nyakama epe dupa pitaka etete epao dipenge. Dopa pitamopa koteaka lao nyakama tange nisepenge dupa pitaka nyakama-kisa soo dee nyakamame kalai epe dupa pitaka pipenge dopale longo dupa nyakama-kisa soaka pita.
Dokonya dapa lao pii pepa pyapae silyamo: “Endakali dokome daa jingi endakali dupa opale longo lao mokosoo maingi. Baanya mana epe miningi doko tanga tangapi soaka patana,” lapae silyamo.
Ee wai lyandenge akali doko ee wai maiyoo dee nee nena lao maiyoo pingi Gote dokome nyakama wai longo lao ditala minao andaseta. Dee baame nyakamanya mana epe miningi dokome dii epao mandena lata.
Baame dupa pitakame nyakama kamongasetamopa koteaka lao nyakamame kapa pao epao maitami. Dee naimanya kalai dokonya-kaita nyakamame epao maitami dokome endakali longome Gote lao yaka pilino lena lao sakataseta.
Doko, Gotenya endakali nisingi kalai nyakamame pilyamino dokome endakali dupanya daa jingi dupa iki kapa pisala naenge. Daa, dokome Gote lao etete yaka pilino lenge doko sakatasingiaka.
Nyakamame kalai pilyamino dokome nyakama endakali dopalena lao dupa laitaka pilyamo. Dopa pyoo katao nyakamame Kataisanya lao Wai Pii Epe doko lao panawapi watao minawapi pilyamino dokonyapi, dee nyakamame dupapi waka dupa pitakapi epao mailyamino dokonyapi dupanya endakali dupame baa lao lalyetami.
Dee Goteme nyakama kandao mona eteteaka epe palyiamo doko masetala dupame nyakama auumi kumao nyakama nisoo loma setami.
Goteme naima epe mee dingi dokonya baa lao yaka pilino lamana! Baame naima epe dingi doko opalena lao mendepa kapa pao makande etete napipenge!
Nyakamame namba Polo kandao, “Naima-pipa awapa katelyamo dokopa baa papa lapae joo katengena, waka katelyamo dokopa baame naima kandao yuli tengena,” lengema. Namba dopa lengema akali dokomeaka Kataisame andiki-andiki pyoo kateamo dokonyapi tambo-tambo lao kateamo dokonyapi dolaponya nambame nyakama kyoto joo pii mende langitoo.
Namba nyakama katatamisa ipato dokopa nambame nyakama kandao yuli talale lao nyakamame mende napyepape lao kongo lao langilyo. Doko, nambame masilyona, naimame endakalinya moname pyuwani kaengeli pyoo pyoo paelyaminona lao masingima endakali dupa kandao namba etete yuli tato.
Kini, naima isa yuu angenya endakaliaka doko, naimame endakalinya mana doko minao yanda pyaa naenge.
Doko, naimame yanda yandatepi minao yanda pingi dupa isa yuu angenya-tae daa. Yanda yandatepi dupanya Gotenya kalai pyakamaipenge pupu lapaepi dee yandapipi dupanya lome kyoto dupa kalupenge pupu lapaepi dupa singi. Naimame yanda yandatepi dupame sambo masingi dupapi, dee Gote lao masingi doko kaita lyokalanya pingi luiyapae mana dupa pitakapi, dupa minao koyasoo endakalinya pimana lao masingi dupa pitaka anjetala dupame Kataisa watao paena lenge.
<range>
Dee nyakamame naimanya pii doko watao minalakao minatamino dokopa tanga lenge dupa pitaka naimame yanu pyalanya depa latae katatama.
Nyakamame opale panao silyamo datupa masalapape: endakali mendeme baa Kataisanyana lao masetamo dokome baa tange Kataisanyana lao masetamo dopaka pyoo dee baanya moname naima apata Kataisanyana lao masepenge.
Naimame nyakama nisoo kalai pyoo kalyamano doko Kamongonya pii minao pyoo kalyamano. Nyakama minao koyasalanya daa, nyakama kyoto injisalanya pilyamano. Dee namba dokonya etete epao luiyato kandao doko, elya sala nayato.
Dopaka doko, nambame nyakama paka pisalanya nambanya pepa dupa pyao kalyeno lao masala nayapimi laka lao masilyo.
Akali mendeme lao pituu, “Polome pii pepa pyapya dupa kenda pilyamo. Baame pii kyoto lelyamo. Dopa pilyamoaka doko, baa ae katelyamo dokopa pisiti pyapae joo katengena baanya pii lelyamo doko mee jingina,” lelyamo.
Dopa lelyamo endakali dokome dake masepenge: naima waka katao pituu pii pepa pyao peekelyamano dokopa nyakama-pipa awapa katao kalai pitamano dokopa dolapo mendai dopaleaka.
Tange lalyingi endakali mendapua kalyamino dupa-pipa naima mendai dopalena laanyapi dee naimanya mana doko dupanya mana doko-pipa awapa lao yapalanyapi paka pilyamo. Dupame nyakamanya mana doko nyakama tangeme makande setelyamino doko minao yapengema. Dupanya mendeme baanya mana doko dupanya mendenya mana doko-pipa makande pingima. Endakali dupa etete kyakaengema!
Dopaka doko, naimame kapa pao luiyawaka pao naimanya tombo doko yalala nayapenge. Daa, Goteme naima kalai pyepale lao tombo pyao diamo dokopa kapa pao luiyapenge. Tombo doko soo ipao nyakama-kisa tuu lelyamo.
Dopana, nyakama naimanya kalai pingi tombonya kalyamino dokonya naimame Kataisanya lao Wai Pii Epe doko nyakama-kisa minao epeamano dokopa naimame tombo doko yalala nayama.
Dee naimame tombo doko yalatala endakali waka dupanya kalai dokonya naima luiyala naenge. Dopa napinya naimame dapa pipya laka lao masingi: nyakamame kyoto joo masoo minataminopa naimanya kalai doko nyakamanya kaina dokonya andake jetala, naimanya tombo dokonya tuu latamopa etete andake jipya laka lao masingi.
Dopa pitamopa naimame Wai Pii Epe doko yuu waka nyakamanya maitakaita silyamo dupanya kapa pao lamaitama. Dee naimame yalatala endakali waka mendeme kalai pitamo dokonya naima luiyala nayatama.
Dopaka doko, “Endakali mende luiyatamo dokome Kamongome piamo dupa lao masetala luina.”
Doko, tange lalyingi akali doko angi daa. Kamongome lalyingi akali doko angi.
Nambame kyakaenge pii kuki mende latalale lao nyakamame kayapimi laka lao masilyona, kaimini etete, dopa pitoo kayalapape!
Goteme pingili pyoo nambame nyakama neame kumilyo. Doko, nyakamame akali mendai iki nyalapale lao nambame nyakama makande peteo. Nambame nyakama enda mapuakae mende napingi etete epe mende joo Kataisa maitoo lao masetala dopa pio.
Dopaka doko, kanopato dokome baanya waa katenge mana dokome enda Epa minakasiamo dokaita doko, nyakama kyakapala mona epe mendai palyoo Kataisa watao miningi doko yakinatamini lao paka kaelyo.
Doko, endakali mendeme nyakama katamisa ipupala naimame langiamano Jisasa dokonya lao langya naenya, Jisasa waka mendenya lao langilyamo dokonyapi, dee wamba nyakama Sipitisa nyiamino doko nyala naenya sipitisa waka mende nyilyamino dokonyapi, dee Wai Pii Epe wamba siamino doko sala naenya waka mendepale mende silyamino dokonyapi nyakama kukipi mende mona kenda nakaengema.
Nyakamanya aposele etete wakane dupame namba mendaipi mendeme ita naminilyaminona lao masilyo.
Dopaka doko, pii lamaiyanya namba mana nanyingi akali mende joo katato kandawapi, namba masingi daa jala naenge. Daa, naimame mana minilyamano dupa pitakame endakali dupa pitakanya enombanya nyakama laitaka pingi.
Nambame nyakama minalyalanya namba tange koo joo katao, Gotenya Wai Pii Epe doko nyakama mee langio. Dopa pio doko koo piope?
Nambame nyakamanya kaina dokonya kalai pio dokopa sosa waka dupame namba nisiami dupa nyio. Dopa pio doko, nambame nyakama nisalanya dupa-kisa waa nyili pio.
Wamba namba nyakama-pipa awapa katao namba oapi daa joo kateo dokopa nyakamanya mende kenda pisala nayo. Daa, masoo miningi kaiminingi Masetonia katao epeamino dupame namba daa jiamo dupa kapa pisiami. Nambame nyakama opale mendenya minao kenda pisala nayatoo latala kandao isoo kateona dee nambame dopaka pito.
Kataisanya kiningi pii doko namba-kisa silyamo dokaita doko, Akaya yuu doko pitakanya endakali mendeme namba tange lalyilyo pii doko kaita lyokala nayata etete mauwa.
Doko aipuma nambame dopa lelyope? Nambame nyakama auu nakayapala dopa lelyope? Daa, Goteme kandelyamo.
Akali mendapuame kalai pilyamino dokonya luiyao katao endakali dupanya lengelyaapi dokonya naima yale joo kalyanya kaitini kutao kalyamino. Dopa pilyaminoaka doko, dupame kutao nakandena lao nambame indupa pilyoliaka pyoo pyoo katato.
Doko, akali dupa sambo aposele. Dupame sambo lao minakasoo kalai pyoo katao mana minilyamino dupa Kataisanya aposele kiningimi minili pingima.
Dopaka doko, dokonya walu lapenge daa. Doko, Satane tangeme baa tii pipae dokonya enjele mendeaka paele pingi!
Dopana, baanya kalai akali dupame mana tolatae dokonya kalai akali paele pitamino doko enenge mende daa. Akali dupa etatamino dokopa dupame kalai pitamino dokopa kapa lao yanu nyetami.
Nambame deaka langilyona, endakali mendeme namba akali kyakaengena lao masala nayapenge. Dopaka doko, nyakamame namba kandao dopa lao masetamino kandao doko, nambame apata kuki mende namba tange lalyetatoo kayalapape.
Nambame namba tange kapana lao masoo lalyoo pii laanya pilyo doko, Kamongonya mana doko watao laanya napilyo. Daa, namba kyakaenge joo laanya pilyo.
Endakali longo dupame nyakama dopalena lao masetala tange lalyingima dokonya nambame dopaka pitoo.
Doko, nyakama endakali masepaema dokonya endakali kyakaenge dupa nyakama-pipa katapuma laka lao masetala katena kaengema.
Endakali mendeme nyakama baanya kendemane injisowapi, nyakamanya oapi dupa pitaka etasakawapi, nyakama sambo langyoo minakasetala lanyowapi, nyakama luingyowapi, nyakama lengelyaapi pyao takyowapi pilyamo dokopa nyakamame dopa pina lao kaengema.
Naima akali tambo lapae joo katao nyakama kandao dopa pyaanya paka pingi. Dopa pingina lelyo dokonya namba-kisa elya silyape? Dopaka doko, endakali mendeme opale mendenya mona tuu tuu petala baa tange lalyetoo lao masetamo dokonya-kyakaenge joo lelyona-nambame apata dopaka pitoo.
Dupa Iputupi? Namba apata Iputuaka. Dupa Isataelepe? Namba apata Isataeleaka. Dupa Apotakamenya yumbangepe? Namba apata Apotakamenya yumbangeaka.
Dupa Kataisanya kalai akalipi? Etete kyakaenge joo lelyona-nambame dupa ita minao Kataisanya kalai akali kalyo. Namba epao lekeleke tao kateo. Namba anjetae paliti-paliti sio. Endakali dupame namba konjame pyao indiami. Paa longosa kumapenge joo kateo.
Juta dupame paa yuungisa namba konjame piami. Doko dupame pingili pyoo pee kingi-ita tepoma-kisa dee mange mendai waketao lawaka piami.
Paa tepomasa Loma tange mendapuame namba kyoo konjame piami. Paa mendai endakali dupame namba kaname piami. Paa tepomasa namba sipinya pituu peyopa, sipi dutupa koya. Kuka kotakapi gii lapoma namba solowata pete andake dokome soo payao katea.
Paa longosa namba kaitini payopa endaki dupanya mangeoli jia. Akali makongopae dupame kaitinisa anga petala namba piamili jia. Namba tatapi tata wakapi dupame namba koyasiamili jia. Yuu taono dupanyapi, endakali napalenge yuu dupanyapi, solowata pete andake dokonyapi koyoli jia. Dee sambo masoo miningi kaiminingi dupame namba koyasiamili jiaka.
Nambame kalai lekeleke tao tanda nao pio. Paa longo namba luu napaleo. Namba lopo kayao endaki nanu kayao kateo. Paa longo namba neepi mende nanao kupa kayao yongenya pingi daa joo kateo.
Dee kenda pipae nambame nalelyo dupanya mende konda pyoo doko nambame sosa dupa pitaka neame kumingi. Kenda pipae andake dokome koteaka lao namba sanga pingi.
Endakali mende tambo lapae joo katelyamo dokopa nambame baanya kalaina lao masala naenge. Endakali mendeme endakali mende koo pina lao mapisilyamo dokopa nambame dokonya etete epao mona kenda kaenge.
Nambame namba tange lalyepenge jetamo kandao doko, opale dupame namba akali tambo lapaena lao laitaka pingi dokonya lalyoto.
Nambame sambo nalelyo. Kamongo Jisasanya Gote-kisa Takange tanga tangapi lalyepenge dokome kandelyamo.
Namba yuu taono Damasakosa kateo dokopa Kiŋi Atetasanya nisingi akali andake dokome namba anjalanya yuu dokonya kaita kembo dupanya namba anga pina lea-pyaa.
Dopa piamoaka doko, namba baseketa mandi elyoko andakeme petae mendenya mandipala yuu taono doko kakopatae kame londe dokonya tii lumbao seteami mendenya kamalyatena pyandeami. Dopa peteaminopa namba baa paka peo.
Nambame namba tange lalyepenge. Tange lalyingi mana dokome endakali mende nisala naengeaka doko, dee Kamongome namba-kisa panasiamopa nambame lee manimanimi kandeo dupapi baame namba opale laitaka piapi dupanya latoo.
Goteme Kataisa lao masoo miningi akali mende kaiti etete ketae dokonya nyokonyia doko ee kana kingi-ita mende-kisa dee kitomende patelyamo. Akali doko nambame kandenge. Baa lenge tao nyokonyiape imambu ikipi namba masala naelyo. Goteme masilyamo.
Goteme akali doko Patandisayuu dokonya nyokonyiamo doko nambame masilyo. Nambame deaka lelyona, baa lenge tao nyokonyiape imambu ikipi namba masala naelyo. Goteme masilyamo. Baame Patandisa yuu dokonya pii etete epe endakalimi nasepenge endakalimi nalena lao nee nyetae dupa sia.
<range>
Akali doko kandatala namba luiyatoo. Dopaka doko, nambame namba tange kandatala luiyala nayatoo. Opale dupame namba akali tambo lapaena lao laitaka pingi dokonya iki namba luiyatoo.
Namba luiyatoo lao masetoli kandao doko, namba akali kyakaenge joo nakatatoli. Doko, namba luiyao katatoli kiningi piaka lao katatoli. Dopaka doko, endakali mendeme nambame mana minilyopa kandengepi pii lelyopa singipi dupa nyoo ana pyandatala, namba akali etete epena lao masala naena lao namba luiyala nayatoo.
Opale Goteme namba laitaka pia dupa eteteaka epe wakane. Dopaka doko, dopale dupanya namba etete mona yanga laa nayatale lao baame nambanya yonge dokonya teke mende palyekea. Teke palyekeamo doko Satanenya kalai akali jepae dokonyana dokome namba etete mona yanga laa nayatale lao namba tanda dingi.
Nambanya teke palyekeamo doko yukuoo nepekena lao nambame paa tepomasa Kamongo lao loma soo tee leo.
Dopaka doko, baame namba langyuu, “Nambanya mona epe palenge doko emba-kisa kapa silyamo. Doko, nambanya pupu lapae dokome endakali tambo lapae dupa-kisa kalai pyokondape pingina,” langia. Dopana, Kataisanya pupu lapae doko namba-kisa sina lao namba tambo lapae joo katenge dupanya etete mona yaepao luiyao katato.
Kataisa minao paelyosa namba tambo lapae joo katawapi, endakali dupame namba-kisa mana koo minawapi, namba minao koyasowapi, watao pyawapi, tanda dyowapi pilyaminopa namba mona epe palyoo katenge. Doko, namba tambo lapae joo katelyo dokopa Goteme kyoto injisingi.
Nambame kyakaenge joo katao pii lelyo. Doko nyakama mambele kyekelyo. Nyakamame namba lalyiamili kandao doko yaka. Kini namba akali angi mende daa tamo kandao doko, nyakamanya aposele etete wakane dupame namba mendaipi mendeme ita minala nayami.
Aposele angina lao laitaka pingi dupa kongalipi, kalai paka pipaepi, kalai pupu lapaepi dupa nambame nyakamanya kaina dokonya katao etete kyoto joo maka nakayao pio.
Dopana, sosa mendapua dupa-kisa aki mende sipumu doko nyakama daa joo kalyamipi? Nambame opale mendenya nyakama minao daa injisoto kandao doko, namba daa joo katao pituu opale mendenya nyakama minao kenda pisala nayo doko iki joo pilyamo. Nambame mana doko koo mende minio tamo kandao doko, kaimini paluma, nyakamame masala nayalapape!
Indupa nambame nyakama paa tepo pyoo kanja ipanya depa lelyo. Nambame nyakama opale mendenya kenda pisala nayato. Doko, nambame nyakamanya opale mende nyakalanya naipato. Daa, nambame nyakama lanyalanya ipato. Waneme nyakamanya endangi takangepi dupa nisalanya oapi dupa nyoo setala naenge. Endangi takangepimi nyakamanya wane dupa nisalanya oapi dupa nyoo setenge daape.
Dopana, nambame nyakama nisalanya nambanya oapi dupa pitaka yakinawapi dee namba itange apata yakinawapi pipu laka lao etete masilyo. Nambame nyakama etete auumi kumilyo. Dopa pilyo dokonya nyakamame namba kuki mende iki auu kayatamipi?
Nyakamanya mendeme namba kandao lao pituu, “Kini baame naima kenda pisala nayamoaka doko, baa waa katapaena baame naima amai soo langiana,” latami.
Doko aipa petalape? Nambame akali epena leo dupanya mendeme nyakama minakasiape?
Nambame kongo lao Taitesa baa nyakama kateamisa epena latala dee masoo miningi kaiminingi mende doko baapa tole epena lewaka. Taitesa baame nyakama minakasiana lao masilyamipi? Baapa nambapa masingi mendaiyaka paliuu mana awapa lao minao payala nayambape?
Nyakamame pepa dake itaki pyao ipatamino dokopa, naima-kisa pii sipya mendapua nyakamanya enomba dokonya naimame yanu pyao langyanya pilyamino lao masetamipi? Daa, naimame dopa pyaanya napilyamano. Naima Gotenya enomba dokonya katao Kataisanya akali joo pii lamaingi. Mona setenge paluma, naimame pilyamano dupa pitakame nyakama nisalanya pilyamano.
Namba nyakama katatamisa ipato dokopa nambame nyakama kalyapimino lao masotoli pyoo nakatatamini lawapi, dee nyakamame namba kalyapeno lao masetamili pyoo nakatatone lawapi paka kaelyo. Nyakama laiya lawapi, tilya nyowapi, imbu kayawapi, tange iki lao masowapi, pii koo lawapi, mendenya opale mende lale lale payakamaiyowapi, luiyawapi, kyakalya kyakana pyoo lalya lana pingi mana minawapi katatamini lao namba paka kaelyo.
Namba nyakama katatamisa dee ipato dokopa nambanya Gote dokome nyakama kandatala namba elya pisetame lawapi, dee wamba endakali longo mendapuame elya pingi napipenge piamipi, kepo koleamipi, luiyawaka payamipi mana miniamino dutupa mona kapilyetala maita namaiyamino dupa kandao namba etete ee latone lawapi paka kaelyo.
Indupa nambame paa tepo pyoo nyakama kanja ipanya pilyo. “Endakali mendeme mende-kisa tenge mende silyamona latamo doko, endakali lapomapi tepomapi mendeme kiningina lao laitaka pipenge.”
Wamba namba paa lapo pyoo ipao nyakama-pipa kateamano dokopa nambame endakali koo pyoo kateamino dupapi endakali yangi dupa pitakapi pii mende langio. Dopa pio doko indupa namba waka katao deaka langilyona, namba dee ipato dokopa nyakama mee kalyepale lao kayala nayato.
Kataisame nambanya nengekaita dokonya pii lengepe nalengepe lao mende kandapuma laka lao masilyamino dokonya nambame dopa pito. Kataisame nyakama kandao opale pilyamo dupanya baa tambo lapae joo nakatenge. Daa, baame nyakamanya kaina dokonya pupu lao kalai pingi.
Doko, wamba baa tambo lapae joo kateamopa endakali dupame baa pyao yukuiyaminoaka doko, indupa baa Gotenya pupu lapae dokome lete kalyamo. Naima apata baapa pakatala tambo lapae kalyamanoaka doko, naimame opale nyakama-kisa pitamano dupa pitaka Gotenya pupu lapae dokome baa-pipa lete katao pitama.
Nyakamame masoo miningi doko minao kalyamape daape lao nyakamame nyakama tange makande pyoo kalyepape. Nyakamame nyakama tange yapao kalyepape. Kataisa Jisasa baa nyakama-kisa kalyamo doko masala naelyamipi? Daa tamo doko, nyakama pakuatala lombapae sepelyamino.
Dee nyakamame naima kandao pakuatala lombapae nasilyamino lao masipimi laka lao nambame masilyo.
Nyakamame mana koopi mende naminalapale lao naimame Gote lao loma silyamano. Naimame dopa pilyamano doko, naima akali angi wambu pipae joo kalyamanona lao nyakama laitaka pyaanya dopa napilyamano. Daa, nyakamame mana epe minao katapimi laka lao masetala pilyamano. Dee naima akali pakuatala lombapae sepaele joo katatamano doko yaka.
Doko, naimame kiningi pii doko kenda pisepenge opalepi mende kapa pao napipenge. Daa, naimame kiningi pii doko nisepenge dupaka pipenge.
Naima akali tambo lapae joo katelyamanopa nyakama kyoto joo katelyamino kandao doko, naima mona yaepao katenge. Dee Goteme nyakama etete kapa pisina lao naimame loma singiaka.
Namba waka katao dopa lao nyakamanya pepa pyao peekelyo doko, namba ipato dokopa nambame Kamongonya pii minao nyakama epao pyalanya nalatopa lao pilyo. Doko, Kamongome namba pii diamo doko nyakama minao koyasatale lao daa, nyakama kyoto injisatale lao dia.
Kaimia paluma, nambame pii dake etao lelyo: nyakama mona epe palyoo kalyepape. Nyakamame nyakamanya mana doko tolasalapape. Nyakamame nambanya pii doko watao minalapape. Nyakama masingi mendai palyoo mona setao kalyepape. Dopa pyoo katataminopa auu kaengepi mona lyuu lengepi sakatasingi Gote doko nyakama-pipa katata.
Nyakamame nyakama tangelapo mende auu pyoo katena laa laa pyoo, Gotenya endakali dupame pipengeli pyoo mende kopyoo nunu pii pii pyoo kalyepape. Gotenya endakali dupa pitakame nyakama kandao auu pyoo kalyepape lelyamino.
Kamongo Jisasa Kataisame nyakama pitaka kandao mona epe palena; Goteme nyakama auu kaena; Oli Sipitisame nyakama-pipa tole pyao katena.
Namba aposele Polome pepa dake pyekelyo. Endakali mendeme namba aposele kata latala puu laa naya. Jisasa Kataisapa Takange Goteme Jisasa malunya sakatasiamo dokopa dolapome namba aposele kata leambi.
Nambapi namba-pipa awapa katamano masoo miningi kaiminingi dupa pitakapimi pepa dake Galasia yuu dokonya Gotenya sosa kalyamino dupanya pyao peekelyamano.
Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Jisasa Kataisame naimanya Gote-kisa Takange dokome pipyali lao masiamoli pyoo baame naima koo singi yuu angenya mokao nyalanya naimanya koo ongonya yanu pyao baa tangeme kumia-pyaa.
Tanga tangapi Takange Goteaka lao tama pipenge lamo! Kiniaka.
Kataisame mona epe palyoo nisiamo dokonya nyakama ipupa leamo Gote doko nyakamame yapa maita maitala Wai Pii Epe waka mende watao pelyamino dokonya namba walu lelyo!
Kiningi, Wai Pii Epe waka mende nasilyamo. Nasilyamoaka doko, endakali mendapuame nyakamanya masingi minao kyakasakao Kataisanya Wai Pii Epe doko aloo pipuma laka lao masilyamino.
Dopa pilyaminoaka doko, naimanya mendemeaka tamopi kaitinya enjele mendeme tamopi Wai Pii Epe wamba naimame langiamano doko lao langya naenya, waka mendepale mende langitamo kandao doko baa yuu koo ongonya pena kayata!
Wamba naimame langiamano doko nambame deaka langilyo: akali mendeme nyakama Wai Pii Epe wamba siamino doko lao langya naenya, waka mendepale mende langitamo kandao doko, baa yuu koo ongonya pena kayata!
Nambame dopa lelyo doko endakalimi sepala auu kaena lao lelyope, pande Goteme sepala auu kaena lao lelyope? Nambame endakali dupa andiki andiki pyoo lelyope? Daa, nambame endakali dupa andiki andiki pyoo mee lawaka katapuli kandao doko, Kataisanya kendemane joo nakatapuli.
Kaimia paluma, nambame lelyo dake nyakamame masalapape: Wai Pii Epe nambame langio doko endakalinya pii mende daa.
Pii doko namba endakali mendeme langiamopa sala nayo. Endakali mendeme namba mana langya nayaka. Jisasa Kataisame Wai Pii Epe doko namba-kisa panasia.
Wamba nambame Jutamanya mana makandepi miningi dokonya minao katao nambame Gotenya sosa doko etete watao pyao mee jinya nepalanya pyoo katee lapae doko nyakamame sepeami.
Namba tata dokonya nambame namba yale yango longo dupa Jutamanya mana makandepi miningi dokonya ita minao minio. Nambanya yumbangenya mana miniamino dupa nambame etete pupu lao watao minio.
Dopaka doko, wamba nambanya endangimi namba manja naengesa Goteme namba yapao nyia-pyaa. Maitakao baame mona epe palyoo namba ipu lea. Nambame baanya Ikiningi dokonya lao Wai Pii Epe doko endakali tata waka dupa lamaiyakatale lao Goteme mona epe palyetala baanya Ikiningi doko namba laitaka pia. Dopa piamopa nambame endakali mende-kisa pisala nayo.
<range>
Dee nambame Jetusaleme yuu ongonya aposele wambao kateamino dupanya napeo. Dopa napinya namba Atepia yuu dokonya pupala dee Damasakosa pilyio.
Maitakao ee kana tepoma pateamopa nambame akali Pita doko kanjanya Jetusaleme peo. Pupala, baapa koto kingi ita mende-kisa dee yuungi awapa kateamba.
Dokopa nambame aposele dupanya waka mende nakandeo. Kamongonya kaiminingi Jemesa doko iki kandeo.
Indupa nambame nyakamanya pii pepa pyao peekelyo datupa Gotenya enomba dokonya kiningi lao peekelyona kanjepape!
Dee maitakao namba yuu Sitiapa Silisiapa dolaponya peo.
Peopa Kataisanya sosa Jutia yuu dokonya wakale wakale kateamino dupame namba enomba nakandeami.
Dupame wamba naima minao koyasoo kateamo akali dokome indupa masoo miningi minao koyasiamo dokonyaka lao mana lamaiyoo kalyamona lapae doko iki soo kateami-pyaa.
Dupame namba Goteme dopa piana lapae doko sepala baa lao lalyoo kateami-pyaa.
Ee kana kingi ita mende-kisa dee kitomende pateamopa Banapasa nalimba Jetusaleme dee peamba. Nambame akali Taitesa lenge doko awapa laminao peo.
Goteme namba pupili lao masiamo doko panasiamopa peo. Pupala Wai Pii Epe lapae nambame endakali tata waka dupa lamaiyoo katenge doko aipa lamaingipi lao Jetusaleme tange masoo miningi endakali dupame sina lao lamaiyo. Dee nambame nyakamanya akali andake joo kateamino dupa elyakao lamaiyo. Kalai indupa pilyopi, dee wamba piopi, dupa aopyoo latala angi jala nayatame lao dopa pio.
Nambapa tole peambano akali Taitesa doko Gitiki. Dopaka doko, dokaitame baanya elya pingi kambu kaketenaka naleami.
Kini, sambo masoo miningi kaiminingi mendapuame naima Kataisa Jisasame mokao nyepae kalyamano mana doko aipa pyoo kalyamipi lao kandalanya waa katao ipao naima konda petala dupame Taitesanya elya pingi kambu kaketena leami. Dopa pyoo dupame naima kendemane akali injisalanya piaminopa, naimame dupanya pii leamino dupanya etete kukipi mende ŋee lao nasiama. Wai Pii Epe kiningi lapae doko nyakama-kisa koteaka lao auu pyoo sekena lao dopa piama.
<range>
Akali andake joo kateamino dupa akali andake aipalepe lao nambame itakinya nasilyo. Goteme lengelyaapi kandao endakali dupa mokosala naenge. Akali andake dupame namba masingi waka mende waipa soo langya nayami.
Dopa napinya Goteme Wai Pii Epe doko Juta endakali dupa Pitame lamaina leamoliaka pyoo nambame endakali tata waka dupa lamaipi lea lamona lao kandeami.
Doko Pita Juta endakali dupanya aposele katena lea Gote dokome namba endakali tata waka dupanya aposele kata leaka.
Akali andakena lao kenge singi Jemesapi, Pitapi, Jonepi, akali dutupame kalai doko pipenge pupu lapae doko Goteme namba dia lamona lao masetala mona setao katamana lao Banapasa nalimba kingi nyiami. Kingi nyepala nalimba endakali tata waka dupanya kainanya kalai pimbana nyakama Juta endakali dupanya kainanya kalai pina lao pii wasiama.
Dokaitame pii mendai iki latala nyilyambome naima tata endakali tipya dupa nisokondape pyoo nisalapape leami. Nambame kalai dokonyaka kyoto joo pyoo kateo.
Dopaka doko, maitakao Pitame Andioko yuu dokonya ipao mana miniamo dokome baa-kisa koo silyamona lao panasiamosa nambame baa enomba kandao pyalanya leo.
Endakali mendatupa Jemesame epena leamo dutupa naepeaminopa, Pitame kaiminingi tata waka dupa-pipa awapa nee nao katea. Akali dutupa ipateaminopa baame akalinya elya pingi kambu kepapimili lao masingi akali dupa paka kayapala, dee dupa-pipa nee awapa nanenya baa waka katea.
Pitame minakasoo koo piamo doko Juta yango dupame awapa piamiaka. Dopa piamino dokonya mana dokome Banapasa apata pyalya lao nyiaka.
Dopaka doko, nambame kandeopa dupame Wai Pii Epe kiningi lapae singi dokonya tolao watao minao payala nayaminosa, endakali dupa pitakanya enomba dokonya Pita kandao dapa lamaiyo: “Emba Juta pyomo doko embame Jutamanya mana doko naminao endakali tata waka dupanya mana dupa minao kalyeno doko embame aipa petala endakali tata waka dupame Jutamanya mana minao katengeli pyoo katena leepe?” leo.
Kini naima Jutamanya mandipae. Naima koo pingi endakali tata waka dupanya mandipae daa.
Dopaka doko endakali mendeme mana setapae dupanya lapae silyamoli pingi dokonya-kaita Goteme baa tolataena nalenya, Jisasa Kataisa lao masoo miningi dokonya Goteme baa tolatae lengena lao masilyamano. Mana setapae dupanya lapae silyamoli pingi dokonya daa, Kataisa lao masoo miningi dokonya Goteme naima tolataena lena lao naimame Kataisa Jisasa lao masoo minateama. Doko aipuma? Mana setapae dupanya lapae silyamoli pingi dokonya-kaita Goteme endakali mendaipi mende tolataena nalatana lapae silyamo.
Dopaka doko, Goteme naima Kataisa-kisa tolataena lena latala dokopa koo pingi endakali tata waka dopale joo naima katatamano kandao doko, Kataisame koo pyepa lao mapisingina latamape? Ongo etete daa!
Nambame wamba anda lakyoo nepeo dupa deaka nyoo pito kandao doko, dokome namba koo pingi akali joo kalyeno lao panaseta.
Dopaka doko, namba mana setapae dupanya kumapae joo kalyo. Mana setapae dupameaka namba pyao kumasetea. Dokonya namba Gotenya joo paelyo. Namba Kataisapa awapa ita pokonya yukuotae katao kumio.
Dokonya nambame namba tangenya masingi doko dee watao pyoo nakalyo. Daa, Kataisa namba-kisa koko kalyamo. Gotenya Ikiningi dokome namba nea kayapala baame namba alo pyoo baa tangeme kumia-pyaa. Indupa namba kalyo angepa nambame baa lao masoo minao paelyo.
Goteme naima kandao mona epe palenge doko nambame daa nalelyo. Mana setapae dupanya-kaita Goteme endakali dupa tolataena lapyali, Kataisa mee kumiali!
Kanau! Nyakama Galasia tange kyakaenge dupa, Jisasa Kataisa ita pokonya yukuotae kateana lapae doko naimame nyakama laitaka peteamano doko apimi nyakama minao lungu petala kyakanya nepapyape?
Nambame mendai dake iki nyakama pisilyo: nyakamame mana setapae dupanya lapae silyamoli pyoo katao Oli Sipitisa Gote doko nyiamipi, pande Wai Pii Epe doko soo masoo minao katao nyiamipi?
Nyakama aipa petala dopa pyoo kyekelyamipi? Oli Sipitisa dokome lete katasingi kalai doko tee pyao nyakama-kisa petapumopa dee nyakama tangeme pyoo etasemana lao masilyamipi?
Wamba nyakama-kisa opale longo epeamo dupa nyakama-kisa mee maa yangatae kalyape? Daa, dupa nyakama-kisa mee maa yangatae nakalyamona lao nambame masilyo.
Goteme nyakama Oli Sipitisa doko dyoo, dee baame nyakama-kisa kalai pupu lapae dupa pilyamo doko nyakamame mana setapae dupa watao minapiminosa pilyape, pande Wai Pii Epe doko soo masoo minapimino dokonya pilyape?
Masoo minapimino dokonya pilyamo daape! Kini mendai dopaka pyoo, “Apotakame dokome Goteme kiningi lelyamona lao masoo minao kateamo dokonya Goteme baa tolataena lea-pyaana,” lapae silyamo.
Ongonya masoo minatamino endakali dupa Apotakamenya ikiningi angina lao nyakamame auu pyoo masalapape!
Masoo miningi dokonya-kaita Goteme endakali tata waka dupa tolataena latona lao wamba waka masia-pyaa. Dokonya baame wambao Wai Pii Epe dake Apotakame lamaiyoo dapa lea-pyaa: “Emba-ketae nambame yuunya endakali tata dupa pitaka auu pisetona,” lea-pyaa.
Doko, masoo minilyamino endakali dupa Goteme masoo miningi akali Apotakame auu pisiamoliaka pyoo auu pisilyamo.
Mana setapae dupa watao minatala auu pyoo katamana lao masilyamino endakali dupa Goteme mana setapae dupanya-kaita watao pyatae kalyamino. Doko aipuma? Pii pepa pyapae singi dokonya dapa lapae silyamo: “Endakali mendeme mana setapae singi buku dokonya pii dupa pitaka watao minawaka payala nayatamo kandao doko, baa watao pyata.”
Dee “Masoo miningi dokonya-kaita Goteme tolataena lelyamo endakali doko lete katatana,” lapae silyamo. Dokonya pii dake panao silyamo: mana setapae watao miningi dokonya-kaita Goteme endakali mendaipi mende tolataena nalenge.
Mana setapae dupa masoo miningi dokonya mende daa. Ongonya dapa lao pepa pyapae silyamo: “Endakali mendeme mana setapae dupa watao minatatamo kandao doko, baa dokonya lete katatana,” lao pyapae silyamo.
Mana setapae dupanya-kaita naima watao pyatana lapae silyamo dokonya Kataisame naima alo pyoo baa watao pina latala naima kii tamao nyia-pyaa. Ongonya dapa lao pepa pyapae silyamo: “Akali itanya yukuotae katatamo doko watao pyatae katatana,” lapae silyamo.
Goteme Apotakame auu pisetona leamo doko endakali tata waka dupame Kataisa Jisasa-kisa nyina lao, dee Goteme Oli Sipitisa ditona leamo doko naimame masoo minao nyalapale lao Kataisame naima kii tamao nyia-pyaa.
Kaimia paluma, indupa endakali dupame pingi mana mende makande pyoo lelyo. Endakali mendeme namba kumapatopa nambanya moya dupa enda wanepi dupame dapa pyoo nyetamina lao pii lanya setapatamo doko, endakali mendeme daa lawapi dee pii waka mende waipa sala nayata.
Dopaka pyoo Goteme Apotakamepa baanya mandipaenya mandipae paliuu patamo dupanya mandita mendepa dolapo-kisa epe dupa maitona lea-pyaa. Endakali longo kandao, “Apotakamenya mandipaenya mandipae paliuu patamo dupanya manditami dupana,” lao pii pepa pyapae nasilyamo. Mendai mende iki kandao lapae silyamo: “Embanya mandipaenya mandipae paliuu patamo dupanya mandita mendena,” lao lapae silyamo. Akali doko baa Kataisa.
Nambame pii lelyo dokonya tenge doko dapa: wambao Goteme endakali dupa-kisa pii lanya setapala dopa pitona lateamo doko ee kana 430 pateamopa mana setapae maitakao epeamo dupame angonya nepatala, Goteme epe maitona leamo doko mee injisala naelyamo.
Doko, mana setapae dupanya-kaita epe dupa nyingipyali kandao doko, Goteme epe maituna leamo dokonya-kaita nanyipumali. Dopaka doko, Goteme epe maituna leamo dokonya baame epe dupa Apotakame maiya-pyaa.
Aipuma Goteme mana setapae dupa setea-pyaape? Doko Apotakamenya mandipaenya mandipae paliuu patamo dupanya mandita mende-kisa epe maitona leamo doko ipatamo gii dokonya soo tuu latana lao masetala, Goteme mana setapae dupame koo pingi dupa panasina lao konda pyoo setea-pyaa. Goteme enjele dupame Gote endakalipinya kainanya katenge akali mendeme mana setapae dupa minao epena lena lea-pyaa.
Akali mendai ikimi kalai pitamo ongopa akali mendeme kainanya katao nyoo pyasoo katapenge nanjeta. Gote baa mendai iki.
Goteme epe maitona leamo dupa mana setapae dupanya daa lapae silyape? Ongo etete daa! Naima lete katasepenge mana setapae mende Goteme diali kandao doko, naimame mana setapae dupa watao minatala endakali tolatae joo katapumali.
Dopaka doko Goteme baanya pii pepa pyapae singi dokonya isa yuu dake pitaka koonya pupu lapae dokonya pundipundi anjetae kalyaminona lenge. Jisasa Kataisa lao masoo miningi dokonya-kaita baame epe maitona leamo doko masoo minatamino endakali dupame nyina lao dopa lenge.
Dopaka doko, masoo minala naengesa wambao mana setapae dupame naima anjetae joo isiamopa anjetae joaka katao pao Goteme masoo minilyamano doko panasekeamo gii doko kandao nyiama.
Kini, naima Kataisa lao masoo minatamino dokonya-kaita Goteme naima tolataena lena lao mana setapae dupame naimanya setao katenge akali joo naima isiamopa baa epeamo gii doko kandao nyiama.
Indupa masoo minilyamano doko ipateamo dokonya mana setapae dupame naima dee isala naelyamo.
Kataisa Jisasa lao masoo minilyamino dokome nyakama pitaka Gotenya ikiningi joo kalyamino.
Doko, nyakama Kataisapa pakatae kalyanya kaimbu nyiamino endakali dupa pitakame Kataisa baa nyakama-kisa nyoo kateami.
Juta endakalipi wakapi, kendemane endakalipi mee endakalipi, akalipi endapi, dupa pitaka wakale wakale joo nakalyamino. Kataisa Jisasapa pakatae katao mendai iki joo kalyamino.
Nyakama Kataisanya endakali joo kalyamino dokonya Apotakamenya mandipae joaka katao Goteme Apotakame epe maitona leamo doko nyetami.
Nambame pii dakenya mende lelyo: wane kole mendeme baanya takangenya moya dupa nyalanya malisoo kalyamo gii dokopa oapi dupa pitaka baanyaka doko, baa kendemane dupa kalyamino mendai dopaleaka joo katenge.
Wane kole doko takangeme moya maitamo gii doko naepelyamopa endakali mendapuame baapi baanya oapi dupa isakamaiyoo katengema.
Naima mendai dopaka pyoo wane kolesa yuunya mana dupanya kendemane joo kateama.
Pitamo gii doko ipateamopa Goteme baanya Ikiningi doko epena lea-pyaa. Enda mendeme baa mandipeamopa baame endakali mana setapae dupanya pundipundi anjetae katenge dupa mokao kii tamao nyalanya mana setapae dupanya pundipundi katapala tolao watao minia. Goteme naima baanya ikiningi injisina lao baame dopa pia.
<range>
Indupa nyakama Gotenya ikiningi joo kalyamino dokonya Goteme baanya Ikiningi dokonya Oli Sipitisa doko nyakamanya monanda ongonya epekena latapumopa baame “Apane, Apane” lao kee lelyamo.
Dokonya emba dee kendemane joo nakatenya ikiningi joo kalyeno. Ikiningi joo kalyeno dokonya Goteme baanya epe dupa emba dita.
Kini wamba nyakamame Gote masala nayamino gii dokopa gote angi daa dupanya kendemane joo kalai piami.
Indupa nyakamame Gote lao masilyamino. Goteme nyakama lao masilyamona latopa auu pyaapomo. Dopaka doko, aipuma nyakamame yuunya maname kapa pao nisala nayapenge dupanya pilyetala watao minalanya pilyamipi? Aipuma nyakamame mana dupanya dee kendemane jipuma laka lao masilyamipi?
Koteaka lao nyakamame yuu giipi, kanapi, gii andakepi, ee kanapi, dupaka kandao masetae kalyamino.
Dokonya nambame nyakama lao masetala neame kumilyo! Nambame nyakama-kisa kalai lekeleke tao pio dupa aopyoo latala mee jetame lao masilyo.
Oo kaimia paluma! Wamba namba nyakama kateamino dopale jio dokonya indupa nyakama namba kalyoli pyoo katapimi laka lao ee lelyo! Nyakamame namba kandao koo mende napiami.
Namba yaina nyio tenge dokonya minao nyakama katiamisa tee pyao ipupala Wai Pii Epe doko nyakama langio doko nyakamame masilyamino.
Nambanya yaina dokome nyakamanya masingi kenda pisiamoaka doko, nyakamame namba maka kayawapi kandanya palyoapi mende napinya, Gotenya enjele mendepi Kataisa Jisasapi joo namba lanyiami.
Wamba nyakama mona etete yaepao kateamino doko aipa petala alu pilyape? Dokonya nambame nyakama kandao pii dake lelyo: wamba nyakamame nyakamanya lenge dolapo lukuoo nyepenge jiali kandao doko, lukuoo namba diamili!
Indupa nambame nyakama kiningi langilyo dokonya namba nyakamanya yanda pipili jilyope?
Endakali dokaitame nyakama andiki pyokondape pyoo kalyaminoaka doko, kalai pyaanya pilyamino doko angi kalai epe mende pyaanya napilyamino. Nyakamame dupanya pii doko watao minatala nambame pii nyakama langio doko yakinalapale lao pilyamino.
Akali mendeme kalai epe mende pyaanya endakali dupa andiki pyokondape pyoo katatamo kandao doko epe. Pii dake namba nyakama-pipa awapa katelyamano dokopa iki angi joo sala naenge. Koteaka lao angi joo singi.
Oo nambanya wane paluma! Enda mende wane manjanya maita pilyamopa tanda nyingili pyoo nambame nyakama lao masetala deaka tanda nyoo kalyo doko, nyoaka katao nyakamame Kataisa iki lao masokondape pitamino gii doko kandao nyoto!
Nambame nyakama lao masipusa nambanya mona andelyamona, nambame pii lalo doko dee aloo pitoo, namba indupa nyakama-pipa katapuma laka.
Mana setapae dupa watao minao katapala auu pyoo katatamana lao masilyamino endakali dupa nambame pii mende pisilyo: Gotenya pii pepa pyapae dupanya lapae silyamo dupa nyakama nasilyamipi?
Doko dapa lao pyapae silyamo: Apotakamenya wane lapo. Dolaponya mende doko kendemane enda dokome mandea-pyaa. Mende doko mee enda dokome mandea-pyaa.
Kendemane enda dokome wane mandeamo doko endakalimi mandengeli pyoo mandea-pyaa. Mee enda dokome wane mandeamo doko wamba Goteme epe maitona leamo dokonya mandea-pyaa.
Pii doko kongali pii mende. Goteme endakali dupa-kisa pii lapoma lao seteamo dolapo enda dolapo-pipa makande petae silyamo. Pii Goteme Sainaimanda dokonya endakali dupa-kisa lao seteamo dokome kendemane wane mandenge. Pii lao seteamo doko enda Eka.
Enda Eka doko Atepia yuu dokonya Sainaimanda silyamo doko makande pyoo lapae silyamo. Indupa Jetusaleme silyamo dokopi dokonya wane dupapi mana setapae dokonya kendemane joo kalyamino doko baame makande pyoo lapae silyamoaka.
Dopaka doko, ketae silyamo Jetusaleme doko kendemane kalai napingi. Doko naimanya endangi.
Dokonya pii dapa lao pepa pyapae silyamo: “Enda wane namandenge ingi pyakilyetae emba mona yaepape! Enda wane namadyuu tanda nanyingi emba mona epe palyoo pii puu lao lape! Doko, enda watao pyatae dokonya wane dupame enda akali katenge dokonya wane dupa ita minao longo jilyamo!”
Kaimia paluma, Goteme epe maitona leamo dokonya Aisake mandeamo mendai dopaka pyoo nyakama Gotenya mandipae kalyamino.
Kiniaka doko, endakalimi mandengeli pyoo mandipae wane dokome wamba Oli Sipitisame leamoli pyoo mandipae wane doko watao piamo mana doko indupa mee silyamo.
Dopaka doko, Gotenya pii pepa pyapae singi dokonya aipa lapae silyape? Doko dapa lapae silyamo: “Embame kendemane enda dokopa baanya ikiningi dokopa watao pyape! Doko, kendemane enda dokonya ikiningi dokome mee enda dokonya ikiningi doko-pipa awapa kapa pao moya doko etete nanyeta!
Dopana, kaimia paluma, naima kendemane enda dokonya ikiningi joo nakatenya, mee enda dokonya ikiningi joo kalyamano.
Naima mokao nyepae joo kalyepale lao Kataisame naima mokao nyia! Tenge ongonya minao nyakama kyoto joo katao endakali mendapuame nyakama dee kendemane injisoo anjina lao kayala nayalapape!
Kandeleno! Namba Polome pii dake nyakama langilyo: endakali mendapuame akali nyakamanya elya pingi kambu kaketekena lao kayami kandeno doko, Kataisame nyakama kukipi mende nisala nayata!
Akali elya pingi kambu kaketekena kaelyamino dupa pitaka kandao nambame pii dake dee lao panelyo: dopa pitamo akali dokome mana setapae dupanya pii dupa pitaka watao minina!
Akali nyakama mana setapae dupanya-kaita Goteme tolataena lapya laka lao masilyamino dupame Kataisa yakinatelyamino! Goteme nyakama mona epe palelyamopa katenge doko kayapala lombapae sepelyamino!
Dopaka doko, Oli Sipitisa dokome naima sakatasipumopa naimame masoo minao Goteme naima tolataena latamo doko putiti kayao malisoo kalyamano.
Kataisa Jisasapa pakatae katao akali elya pingi kambu kepengepi kepala naengepi doko angi mende daa. Baa lao masoo minao katao auu kayao kalai pitamano doko iki angi.
Wamba nyakama auu pyoo payamino doko indupa apimi nyakamanya kaita lyokamosa nyakamame kiningi pii doko watao minala naelyamipi?
Mana doko nyakama ipupa lelyamo Gote dokome dopa pyepa nalelyamo!
Betesa andasingi iisa dokonya betesa wasalanya kuki nyoo katataesa, betesa doko pitakanya tayao andasingi doko nyakamame masalapape.
Naima Kamongo doko-kisa mendai joo kalyamano tenge dokonya minao nyakamame pii waka mendenya-kaita watao minala nayatamina lao nambame masokondape pyoo masilyo. Akali apimi nyakama minao kyakasilyape lao nambame masala naelyoaka doko, baame baanya kopeta pilyamo dokonya yanu doko baa tange-kisa seta.
Kaimia paluma, akalinya elya pingi kambu kaketena lawaka nambame endakali dupa mana lamaipuli kandao doko, aipuma dupame namba watao pyalanya lapimilipi? Kini, nambame dopa pina lao lamaipuli kandao doko, endakali dupame Kataisa ita pokonya kumiamo dokonya pii doko tanga nalapimili.
Nyakama minao kyakasilyamino akali dupame nyakama tangenya elya pingi lakapo doko etete nyipimi laka lao masilyo!
Oo kaimia paluma! Goteme nyakama mokao nyepae joo kalyepale lao wii latea! Dopaka doko, nyakamame mokao nyepae joo katao nyakamanya moname koo pyuani kayatamino dupa pyaa naenya, kendemane endakali joo katao auu kayao mende nisa nisa pyoo kalyepape!
Mana setapae dupanya pii dupa pitakame pii mendai dakenyaka iki tenge paliuu lapae silyamo: “Embame emba tange auu kaengeli pyoo endakali yango doko auu kayao katape!”
Kini dopaka pyoo, nyakamame mena yanapi joo mende nengeme nalya nana pyoo nao katatamino kandao doko, angi mende pyao naa naa pitamina kandao kalyepape!
Nambame dapa lao lelyo: nyakamame Oli Sipitisa dokome latamoli pyoo payao kalyepape. Dopa pitamino dokome moname koo pipu laka lao masingi dokonya etete watao napitami.
Moname pipuli lao masingi dokome Oli Sipitisame pipimili lao masingi doko tanga lenge. Oli Sipitisame pipimili lao masingi dokome moname pipuli lao masingi doko tanga lengeaka. Dopa pyoo dolapo yanda pilyabinopa nyakamame pimana lao masilyamino doko kapa pao napingi.
Nyakama Oli Sipitisa dokome latamoli pyoo payao katatamino kandao doko, mana setapae dupame nyakama isala nayata.
Mona koo dokome pingi dupa panao silyamo. Dupanya mendatupa datupa: endakalipi nyele-nyele paenge dokopi, elya pingi napipenge pingi dokopi, luiyawaka paenge dokopi, sambo gote dupa lao tama pingi dokopi, timango minao paengepi, nemangopi tomakaepi minao paenge dokopi, imbu kayamaingi dupapi, laiya lenge dokopi, tilya nyingi dokopi, yapa imbu kaenge dupapi, naima tange andake jipuma laka lao masingi dupapi, wakale masa masa pingi dokopi, saa laloo pingi dupapi, tata mendeme tata mendenya opale mende nyipuma laka lao masetala mona koo palengema dupapi, bia akipi nao ae lalya lana pingi dupapi, dee kalai dopale dupa yongenya pingi. Nambame wamba nyakama kandao isoo kalyepape langioli pyoo indupa deaka langilyo: akali mana dopale minilyamino dupa pitaka Goteme isingi panda dokonya nakatatami.
<range>
<range>
Dopaka doko, Oli Sipitisa dokome dii dapa pyoo mandenge: auu kaenge dokopi, mona etete yaepenge dokopi, mona lyuu lenge dokopi, dupa mandenge. Dee yapa maka nakaenge dokopi, kondo kaenge dokopi, epe injingi dokopi, lelyamoli pingi dokopi, andiki pyoo katenge dokopi, tangeme tange auu pyoo isoo katenge dokopi dutupa baame naima-kisa sakatasingi. Mana dopale dupa mana setapae dupanya mendeme nee nanyingi.
<range>
Kataisa Jisasanya endakali dupame nyakamanya mona koo dokopi, moname nyipu laka lao masingi dokopi, koo dupa pipu laka lao masingi dokopi dupa ita pokonya kumaseteami.
Oli Sipitisame naima lete katasilyamo dokonya naima baame latamoli pyoo payamana!
Naima luiyala nayao mende imbu kayasa kayasa napyoo mende tilya nyaa nyaa napimana.
Kaimia paluma, koo mendeme nyakamanya mende minao makande pitamopa koo doko pia kandeno doko, nyakama Oli Sipitisa paleta endakali dupame andiki pyoo baa dee tolasalapape. Dopa pitaminopa makande pingi mendeme nyakama apata makande pitame lao kandao tange isoo kalyepape.
Nyakama-kisa kenda pipae setamo dupanya nisoloo pyoo kalyepape. Dopa pitamino dokome Kataisanya mana doko watao minatami.
Akali kenge nasingi mendeme namba kenge singi akali mendena lao masilyamo dokome baa tange minakasilyamo.
Akali mendai lao dokome emba tangenya kalai dupa kandokondape pyoo kandao katape. Dopa pitino akali dokome akali mendenya kalai dupa kandatala emba epena lao masala naenya, emba tangenya kalai dupa kandatala emba epena lao masete.
Doko aipuma? Akali mendai mendai lao dokome baa tangenya kenda pipae doko soo katata.
Wai Pii Epe dokonya mana nyoo kalyamo akali dokome baanya auu pingi setamo dupa pitakanya yangi mokosoo mana lamaingi akali doko maina.
Embame emba tange minakasala nayape. Endakali mendeme Gote kandao kilya nakandenge. Akali mendeme eenya nee wai pokatamo mendai dokaitaka andatamopa mandita.
Baame baanya mona koome auu kaenge ee dokonya wai pokatamo kandao doko, mona koo dokome etete koyasingi nee doko mandyuu maita. Oli Sipitisanya auu kaenge ee dokonya wai pokatamo kandao doko, Oli Sipitisa dokome lete etete katenge nee doko mandyuu baa maita.
Naimame kalai epe dupa pyaanya maka nakayamana. Naimame kainasa maka nakayatamano kandao doko, mandipenge gii doko ipatamopa nee epe dupa manditama.
Dokonya naimame pipenge jetamoli pyoo endakali yango dupa pitaka kandao mana epe minamana. Jisasa lao masoo miningi palu doko etete nisokondape pyoo nisemana.
Nambame nyakamanya pepa andake pyoo pyekelyo dake kanjepape. Doko namba tangenya kingimi pyekelyo.
Akali nyakamanya elya pingi kambu kepalapa lao kyoto joo lelyamino akali dupa endakalimi epe lamo lao kandapimili lao lelyamino. Dopa lelyamino doko Kataisa ita pokonya kumiamo dokonya pii doko lao masoo minatala tanda nanyemana lao lelyamino.
Elya pingi kambu kepalapa lelyamino akali dupa tangeme mana setapae dupa watao minala naelyamino. Nyakamame dupanya pii doko watao minao elya pingi kambu kepatamino dokonya alyasale joo katamana lao masetala dupame akali nyakama elya pingi kambu kepapimi laka lao masilyamino.
Dopaka doko, namba waka mendenya alyasale joo katato doko kapa etete napatana, naimanya Kamongo Jisasa Kataisa ita pokonya kumiamo dokonya iki alyasale joo katatoo lao masilyo. Kataisa ita poko dokonya kumiamo dokome isa yuu koo singi dake nambanya lengelyaapi dokonya pyao kumasetea. Namba isa yuu koo singi dakenya lengelyaapi dokonya pyao kumaseteaka.
Elya pingi kambu kepengepi kepala naengepi doko angi mende daa. Goteme endakali enenge injisingi doko iki angi.
Makande doko watatamino endakali dupa pitaka kandao Goteme kondo kayapala dupanya mona lyuu lasakamaina! Endakali dupa Gotenya Isataele tata.
Nambame Jisasanya kalai doko pyoo tanda neo dokonya namba-kisa kombe palelyamo. Dokonya tenda endakali mendeme kenda pipae mendapua namba-kisa setala nayapenge.
Kaimia paluma, naimanya Kamongo Jisasa Kataisanya mona epe palenge doko nyakamanya mona dokonya palyekena. Kiniaka.
Goteme masiamoli pyoo namba Polo Kataisa Jisasanya aposele katao Gotenya endakali Kataisa Jisasa lao masoo minao Epesasa kalyamino dupanya pepa dake nambame pyao peekelyo.
Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Naimame naimanya Kamongo Jisasa Kataisanya Gote-kisa Takange doko lao tama pimana! Baame baanya ketae kaitinya singi epe dupa pitaka Kataisa-kisa naima dia!
Goteme yuupi kaitipi wapuala nayao pituu naima baanya enomba ongonya etete epe koopi mende nasingi katataminopa lao baame Kataisa-kisa naima yapao nyia-pyaa.
Wamba baa tangeme pitona lao auu pyoo masiamoli pyoo naima nea kayao Jisasa Kataisa-kisa naima baanya ikiningina lao yapao nyia-pyaa.
Naimame baanya mona epe palenge tii pipae doko lao lalyoo kalyepale lao Goteme baanya mona setenge Ikiningi doko-kisa naima etete kondo kaya.
Gotenya mona setenge Ikiningi dokome baanya taiyoko kai leamo dokome naima kii tamao nyepae koo kunanya nepatae kalyamano. Gotenya mona epe palenge doko eteteaka yale paka!
Baame baanya mona epe palenge doko naima-kisa epao palisakao baanya mana kandelyamano dupapi dupanya masilyamano dupapi dupa pitaka naima dia.
Goteme Kataisa-kisa pitona lao yalo pyoo masoo kateamo doko baa tangeme masiamoli pyoo naima kondo kayapala laitaka pia.
Baame yalo pyoo masiamo doko dapa: indupa Gote baame isoo kalai pilyamo doko pyoaka pao tenda pipenge gii doko ipatamopa baame yuunya singipi kaitinya singipi dupa pitaka Kataisa-kisa nyoo elyambu petala dupa pitakanya Kataisa baa aiyomba joo katena latona lao masia-pyaa.
Goteme opale mende pipuli lao masilyamo dupa pitaka pingi. Dopaka pyoo wamba baa tangeme masiamoli pyoo naima Kataisa-kisa makande petala baanya endakali joo katataminopa lao yapao nyia-pyaa.
Naima Kataisa wambao malisoo kateamano endakali dupame Gotenya tii pipae doko lao lalyoo katataminopa lao baame dopa pia-pyaa.
Goteme nyakama pyoo nyiana lapae kiningi pii epe doko nyakamame apata sepala Kataisa lao masoo miniaminopa Goteme baanya Oli Sipitisa dituna leamoli pyoo diamo dokome nyakama baanyana lao kongali pia.
Goteme naima epe maitakao ditamo dokonya makande pyoo mende Oli Sipitisa doko wambao ditia. Dopa piamo dokonya baame baanya endakali sambao nyiamo dupa etete mokatana lao masilyamano. Dokonya naimame baanya tii pipae doko lao lalyemana!
Tenge ongonya minao nyakamame Kamongo Jisasa lao masoo minao katao Gotenya endakali dupa pitaka auu kayao kalyamino lapae sepala, nambame nyakama lao masetala Gote lao yaka pilino leo doko mee lawaka kalyo. Nambame nyakama nisalanya Takange tii pipae naimanya Kamongo Jisasa Kataisanya Gote doko lao loma soo tee lekelyo. Nyakamame baa lao etete auu pyoo masalapale lao Oli Sipitisanya mana kandapenge dokopa Goteme panasekeamo dupa lao masepenge dokopa dolapo baame nyakama dina lao nambame loma sakao kalyo.
<range>
<range>
Goteme nyakama nyalapale lao ipupa leamo masoo malisoo kalyamino doko akipi lawapi, baame baanya endakali dupa epe maituna leamo dupa etete longo paka silyamona lawapi, dee baanya pupu lapae naima masoo miningi endakali dupa-kisa singi doko yale etete lamona lawapi nyakamame dutupa masalapale lao Goteme nyakamanya monanya lenge doko tii pisekena lao loma sekelyo.
<range>
Baanya etete pupu lapae naima-kisa silyamo mendai dokomeaka baame Kataisa malunya sakatasetala kaiti yuu dokonya baanya kingi tolae-kaita nyoo pisia-pyaa.
Kaitinya isingi dupapi, enomba nyoo isoo katenge dupapi, pupu lapae dupapi, kamongo dupapi, yuu dakenya minilyamino kenge dupapi, kaitinya minilyamino kenge dupapi dupa pitakanya Goteme Kataisa etete ketae katena latala dupa pitaka baanya moko pundipundi dokonya sina lea-pyaa. Dupa pitakanya aiyomba joo ulusale katenge Kataisa baa Goteme naima sosa doko dia.
<range>
Sosa doko Kataisanya yonge. Kataisa sosa dokonya tumbatae katenge. Baa yuupi kaitipi dupa pitakanya tumbingi.
Wamba nyakamame luiyao payao koo piamino dupanya kumapae joo kateami.
Dopa pyoo katao nyakamame koo singi isa yuu angenya mana dupa watao minao, yuu kaitipa kainanya popotau paenge panda silyamo angenya sipitisa koo katenge dupanya isingi akali dokonya mana dupa watao minao payami. Indupa sipitisa koo dokomeaka endakali Gotenya pii tanga lelyamino dupa-kisa kalai pyoo kalyamo.
Wamba naima pitaka endakali dupa-pipa tole payao mona wambatae dokome nyipu laka lao masingi dupa watao naimanya yongenya pipu laka lao masingipa moname pipu laka lao masingipa dolapo watao pyoo kateama. Tata waka dupa Goteme imbu kayao pyapenge joo mandipae kateamino mendai dopaleaka joo naima kateama.
Dopaka doko, etete kondo kayao katenge Gote dokome naima koo dupanya kumapae joo kateamanopa baame naima eteteaka aumi kumapala Kataisa-pipa awapa naima lete katasia. Mona epe palenge Gote dokome nyakama pyoo nyepae kalyamino!
<range>
Dee baame naima Kataisa Jisasa-pipa nyoo pakatala Kataisa-pipa awapa malunya sakatasetala baa-pipa awapa kaiti yuu dokonya nyoo pisia.
Baame Kataisa Jisasa-kisa naimanya mana auu pyoo minekeamo dokonya-kaita baanya mona eteteaka epe palenge doko yuu gii maitakao ipatamo dupanya koteaka lao panasakalanya dopa pia.
Mona epe palenge Gote dokome nyakama masoo miningi dokonya-kaita pyoo nyepae kalyamino. Doko nyakama tange mambele dopa pyoo nakalyamino. Goteme nyakama mee pyoo nyia.
Kalai dupa nyakamame petala dopa pyoo nakalyamino. Dokonya akali mendeme baa tange lalyala nayapenge.
Doko aipuma? Naima Gotenya wapopae kalyamano. Naimame kalai epe dupa pyoo kalyepale lao baame naima Kataisa Jisasa-kisa wapuia. Kalai epe dupa naimame pyoo payalapale lao Goteme wamba depa lanya setekea-pyaa.
Nyakama endakali tata waka dupanya mandipae dupa elya pingi kambu kingimi kepenge Juta endakali dupame akali nyakama kandao elya pingi kambu kepala naenge endakalina leami. Dopana nyakamame wamba naima aipa pyoo kateama kandeamape lao auu pyoo masalapape!
Wamba nyakama Kataisa nakatenge kateami. Nyakama Isataele tata dokonya konda pyoo nakateami. Goteme epe maitona lao pii lanya seteamo dupanya nyakama waka joo kateami. Nyakama isa yuu angenya katao mende masoo malisala nayao Gote nakatenge kateami!
Kini, wamba akali nyakama dopa pyoo tependa waka kateaminoaka doko, indupa Kataisanya taiyoko dokome nyakama laminao tengesa ipatapumopa Kataisa Jisasapa pakatae katao tengesa kalyamino.
Naimanya mona lyuu lekenge doko Kataisa. Wamba Juta endakali dupa-pipa tata waka dupa-pipa yandapipili joo kame pyoo lita petae kateamano doko, Kataisame baanya yonge dokome kaluoo mee injisetala tata dolapo mendai injisia.
Baame Jutamanya mana setapae dupapi, dupanya pii dupapi, pyepape lapae singi dupapi, dupa pitaka mee injinya nepea. Dopa petala baame tata dolapo mendai injisetala baa-pipa pakatae katatamana lao endakali enenge joo wapuia. Baame dopa piamo dokonya epe yuu yongamopa naima mona lyuu lamupa kalyamano.
Kataisa baa baanya ita pokonya kumiamo dokome tata dolaponya yandapipili joo kateambino mana doko pyao kumasoo yonge mendai injisetala Gote kalyamo dokonya dee tange lanyakamaiya.
Dopa petala baame Wai Pii Epe mona lyuu lasingi doko nyakama endakali Gote-pipa tependa waka kateamino dupapi naima tengesa joo kateamano dupapi dupa langya epea.
Dopa piamo dokonya naima tata lapoma dolapo Kataisa-kisa Oli Sipitisa mendai ikimi Takange kalyamo dokonya pupenge jilyamo.
Dokonya nyakama tata waka dupa deaka opone joapi tisa nao katenge joapi nakalyamino. Nyakama apata Gotenya endakali dupa-pipa tata mendai joo baanya palu joo kalyamino!
Goteme aposelepi potopesapi dupa anda muku joo dupa-kisa baame nyakama anda pia. Anda pingina mupa doko Kataisa Jisasa.
Goteme anda dokonya kilya pulimbanapi dupa pitaka Kataisa Jisasa-kisa auu pyoo tumu pyao katamopa anda doko Kamongopa pakatae katao losuu anda etete epe joo andelyamo.
Baame Kataisa Jisasa-kisa nyakama apata baanya anda Oli Sipitisa katenge mende joo pyoo kalyamo.
Tenge ongonya minao namba Polo Kataisa Jisasanya anjetae akali dokome nyakama endakali tata waka dupa nisalanya Gote lao loma sekelyo.
Kini, nambame nyakama nisatale lao Goteme mona epe palyetala namba kalai diamo doko nambame dopa pyoo piana lapae doko sepeami.
Goteme baanya pitona lao masingi yalo pyoo masoo kateamo doko namba-kisa panasipumopa nambame kandatala pii kuki dutupa wambao pepa pyekelyo.
Nyakamame pii dutupa itaki pyao kandatamino dokopa Goteme Kataisa-kisa pitona lao yalo pyoo masoo kateamo doko nambame auu pyoo masilino lao masetami.
Yalo pyoo masoo kateamo doko indupa Goteme baanya aposele epe dupapi potopesa epe dupa-kisapi Oli Sipitisa dokome panasetelyamoli pyoo wamba yuu gii peamo dupanya endakali dupa-kisa dopa pyoo panasala naya-pyaa.
Yalo pyoo masiamo doko dapa: endakali tata waka dupame Juta endakali dupa-pipa awapa Wai Pii Epe dokonya-kaita Gotenya epe dupa nyoo, yonge mendai joo katao, Goteme Kataisa Jisasa-kisa epe ditona leamo doko nyetami.
Goteme baanya pupu lapae dokome kalai pingili pyoo mona epe palyoo baame namba epe mende ditala Wai Pii Epe dakenya kalai akali joo kata lea.
Gotenya endakali dupa pitakanya namba etete anasale joo kalyo. Dopaka doko, baame namba epe dake mee dia: Kataisanya etete epe kapa pao kandao etala nayapenge dupa nambame endakali tata waka dupa lamaiyoo kata lea.
Dee baame pitona lao yalo pyoo masoo kateamo doko indupa aipa pyoo isoo kalai pilyape lao endakali dupa pitakame kandena lao nambame panasoo lamaiyoo kata leaka. Dupa pitaka wapuiamo Gote dokome wamba yuu gii peamo dupa pitakanya baanya masingi doko yalo pyoo masoo kateamoaka doko, indupa baame baanya mana kandapenge tata tata dupa isingi kaitinya kalyamino dupapi enomba nyoo isoo kalyamino dupapi dupa sosame laitaka pina lao dopa pia-pyaa.
<range>
Yuu wamba waka Goteme pitona lao masiamo doko naimanya Kamongo Kataisa Jisasa-kisa petea.
Naima Kataisapa pakatae katao baa lao masoo minilyamano dokome naima etete paka nakayao Gote kalyamo dokonya kapa pao pupenge jilyamo.
Ongonya nambame pii dake nyakama langilyo: nambame nyakama nisoo lekeleke tao kalyo doko masetala nyakamame mona kumala nayalapape. Namba tanda nyilyo datupame nyakamanya kenge doko minalyekelyamo.
Dee tenge ongonyaka minao nambame Takange lao luma lakao loma silyo.
Ketae kaitinya kalyamino dupapi isa yuunya kalyamino dupapi palu doko pitaka Takange Gote mambele kenge soo kalyamino.
Takange Gote etete tii pyoo kalyamoli pyoo baame baanya Oli Sipitisa dokome nyakama-kisa koko katenge akali enenge doko etete kyoto joo katekena lao kyoto injisakatamopa, masoo miningi dokonya Kataisa nyakamanya monanda dokonya katekena lao loma sekelyo. Dee Goteme nyakama auu kaenge dokonya pingi pyambatala kyoto injisoo katasetamopa, nyakamame kyoto joo katao nyakamapi Gotenya endakali dupa pitaka-pipame Kataisanya auu kaenge doko yale paka lamo lao, londe etete lamo lao, ketae waka lamo lao, isa onosa waka lamo lao, kapa pao masalapale lao loma sekelyo.
<range>
<range>
Kini, nyakamame Kataisanya auu kaenge etete masala nayapenge doko masalapale lao Goteme baanya epe tumbatae dupa pitakame nyakama tumbasekena lao loma sekelyo.
Gote pupu lapae dokome naima-kisa kalai pyoo kalyamoli pyoo baame naimanya loma soo tee lapengepi masepengepi dupa pitaka kapa pao ita minao baame eteteaka longo pyekenge.
Sosa-kisapi Kataisa Jisasa-kisapi yuu gii dupa pitakanya tanga tangapi Gote dokoaka lao tama pipenge lamo! Kiniaka.
Dopana, namba Kamongonya kalai dokonya anjetae akali dokome nyakama langyokondape pyoo dapa langilyo: Goteme nyakama ipupa leamo dokonya nyakama payatamino dokome baanya ipupa latae endakali joo payalapape.
Nyakamame koteaka lao masoo miningi endakali yango dupanya anasale joo katao andiki andiki pyoo kalyepape. Nyakamanya mendeme mende-kisa koo pingyatamo dokopa nyakamame yanu nanyoo mende auu kaya kaya pyoo kenda pipae dupa soloo pyoo kalyepape.
Oli Sipitisa dokome nyakama mendai injisetea. Mendai injisetae kalyamino mana doko nyakamame mende mona lyuu lasa lasa pyoo awapaka katao kyoto joo minao kalyepape.
Yonge mendai iki katenge; Oli Sipitisa mendai ikiaka katenge; dopaka pyoo masoo malisingi mendai iki malisoo kalyepale lao Goteme nyakama ipupa lea.
Kamongo mendai iki katenge; masoo miningi mendai iki singi; kaimbu mendai iki singi;
naima pitakanya Gote-kisa Takange mendai ikiaka katenge. Baame naima pitaka isoo naima-kisa kalai pyoo katao naima-pipa pakatae katenge.
Dee Kataisame epe dupa naima mee diamoli pyoo naima pitaka mendai mendai lao dupame epe mende nyepeama.
Dokonya dapa lao pepa pyapae silyamo: “Baa etete ketae kaitinya pyakalyiamo dokopa baame anjetae palenge endakali dupa baanyana lao anjoo laminao pea. Dopa petala baame epe dupa naima dia.”
“Baa ketae pyakalyiamo” pii dokonya tenge doko akipi? Doko dapa: baame ketae iki pyakalyala naenya isa yuu dakenya yuu koko singi dupanya apata pyakaneaka-pyaa.
Akali pyakaneamo mendai dokomeaka yuupi kaitipi pitakanya katao tumbasalanya kaiti yuu doko pitakanya etete ketae waka pyakalyia-pyaa.
Baame akali mendapua aposelepi, mendapua potopesapi, mendapua waiyakalipi, mendapua isingi akalipi, tisaapi joo katena lea.
Baame dopa pyoo Gotenya endakali dupa kapa pisetala baanya kalai doko pyakao baanya yonge doko kyoto injisekena lao dopa pia.
Kalai doko dopa pyoo soaka pao naima pitaka Gotenya Ikiningi doko lao masoo miningi dokonya mendai joo katao, baa lao masokondape pyoo masetamano gii dokonya tuu lata. Dopa pitamopa naima andao akali angi joo Kataisapa etete awapa latama.
Naimame dopa pitamano dokome deaka ŋaŋa joo nakatatama. Waa katenge akali kalyamino dupame nyakamanya sambo mana dokome endakali dupa kaitini uanga pipae dokonya pyalya lao nyingimaka doko, dupanya mana lamaingi dokonya poo poo pii dupame naima soo yangi puu puu pyoo lombanya setapala soo napata.
Daa. Naimame auu kayao kiningi pii doko mende lamai lamai pyoo katatamano dokome Kataisa aiyomba joo kalyamo doko-kisa mana dupa pitakanya andao katatama.
Baame yonge dokonya kongapupi, luma lengepi, kulipi dopale dupanya pupu lapae dokome yonge doko pitaka awapa nyoo tumu pyao mendai injisilyamo. Yonge dokonya mendai mendai lao dupame kalai pina lao mailyamoli pyoo pilyaminopa, yonge dokome auu kayao adao baa tange pupu lasingi.
Dopana, nambame kyoto joo Kamongonya kenge dokonya nyakama dapa langilyo: nyakama deaka netesa endakali joo payala nayalapape. Netesa endakali dupame nyakamanya masingi doko angi daa dupanya pena lao paelyamino.
Dupanya monanya masingi doko iminjetae kalyamo. Dupame etete masala nayao katao mona kana joo payapimino dokonya Goteme lete katenge dingi doko nanyoo waka joo kalyamino.
Dupame elya nakayao luiyawaka payao tuu pyoo koo kalai koyapae tata tata dupa pyoaka katengema.
Naimame Kataisanya lao nyakama pii langiamano dokopa nyakamame mana dopale dupa etete nyala nayami!
Dopa lelyo doko kini nyakamame baanya pii doko sepala baa watao paenge endakali joo katao Jisasa-kisa kiningi pii silyamo doko mana nyepeamina lao masoo lelyo.
Dopana nyakamame nyakamanya akali wambatae wamba watao payamino dokonya mana doko soo nepalapape. Akali wambatae dokome sambo lao nyipu laka lao masoo baa tange minao koyasoo katenge.
Nyakamame monanya masingi enenge doko nyalapape.
Goteme baa tange waingi tao katena lao wapuiamo akali enenge doko nyoo nyakama-kisa katalapape. Akali enenge doko kiningi pii dokome lelyamoli pyoo tolatae joo payao epe etete joo katenge.
Nyakamame sambo pii doko soo nepalapape. Naima pitaka Kataisanya yonge dokonya kingi mokopi joo kalyamano. Dokonya nyakama mendai mendai lao dupame nyakamanya endakali yango doko kandao kiningi pii lamaiyepape.
Imbu pia kandeno dokopa koo mende napyepape. Imbu kayawaka katao yuu kuisala nayalapape.
Aopyoo latala Satane panda maitami.
Pake nenge akali dupame deaka pake nanenya lekeleke tao kalai pina. Kalai epe dupa nyakama tangenya kingimi pitaminopa endakali tipya dupa opale apalepi mokosoo maipenge dupa nyakama-kisa kapa pao seta.
Pii koo mendaipi mende nyakamanya nenge-kaita dokonya pyakalyina lao kayala nayalapape. Dopa napinya endakali tambo lapae dupa kyoto injisepenge pii epe dupa iki lao kalyepape. Pii epe latamino dupame endakali pii setamino dupa mona epe paliseta.
Nyakamame Gotenya Oli Sipitisa doko mona minao kenda pisala nayalapape. Goteme nyakama etete mokao nyetamo gii doko kandao nyetaminopa lao baanya Oli Sipitisa dokome nyakama kongali pia.
Nyakamame mona koo paletaka katengepi, imbu kaengepi, tii lengepi, ae lengepi, pii koo lengepi, dupa pitaka yakinalapape. Mona koo palenge mana dupa pitaka naminalapape!
Dopa napinya nyakama masoo miningi endakali yango dupa-pipa mende auu pisa pisa pyoo mende kondo kaya kaya pyoo kalyepape. Goteme nyakamanya koo dupa Kataisa-kisa kunanya nepekeamoli pyoo nyakamame nyakamanya koo dupa mendenya kunanya nepakamai nepakamai pyoo kalyepape.
Nyakama Gotenya auu kaenge wane joo kalyamino dokonya nyakamame baa kalyamoli pyoo katao Kataisame naima auu kayao payamoli pyoo payalapape. Isataelemame opale tende tundumapi pipae mende pyao yangao Gote kundi maiyaminoli pyoo baame naima alo pyoo baa tange Gote kundi maiya.
<range>
Endakalipi nyele-nyele paenge dokopi, elya pingi napipenge pingi dokopi, nyipu laka lao masingi dokopi, mana dopale dupanya pii kukipi mende nyakama-kisa naepena lao kalyepape. Pii opale mende nyakama Gotenya endakali dupa-kisa ipatamo doko kapa napata.
Pii aii pyapae dupapi, pii koyapae dupapi, gii kaena lao pii koo lenge dupapi, pii dopale dupa latamino doko kapa napataka. Dopa napinya nyakamame Gote lao yaka pilino lapape.
Nyakamame pii dake kiningina lao masalapape: endakalipi nyele-nyele paengema dupapi, elya pingi napipenge pingima endakali dupapi, nyipu laka lao masingi endakali dupapi, dupanya mendaipi mendeme Kataisa Gotepanya isingi panda doko kandao nanyeta. Nyipu laka lao masingi doko sambo gote tama pingi mana mende.
Akali mendeme mee pii mendeme nyakama minakasina lao kayala nayalapape. Mana dopale dupanyaka Goteme baanya pii nepenge endakali dupa kandao imbu kayao yanu nyala epelyamo.
Dokonya nyakamame dupa-pipa awapa dopa pyoo payala nayalapape.
Wamba nyakama iminjetae kateamino doko indupa Kamongopa pakatae katao tii pipae kalyamino. Tii pingi dokonya wane joo payao kalyepape.
Tii pingi dokome epe pingi dupa pitakapi, tolao pingi dupa pitakapi, kiningi pingi dupa pitakapi dupa sakatasingi.
Kamongome mana aipale dupa auu kaengepe lao nyakamame mana nyoo kalyepape.
Dii epe namandenge iminjetae mana dupa nyakamame naminalapape. Dopa napinya nyakamame mana dupa kopetana lao endakali dupa laitaka pyepape.
Endakali dupame mana koo yalo pyoo minilyamino dupanya pii lakamaitopa elya pitana nalatoo.
Dee tii pingi dokome koona lao laitaka pilyamo dupa pitaka panatae silyamo.
Panatae silyamo dupa pitaka tii pipae dokonya silyamo. Dokonya pii dake silyamo: “Akali luu paleleno doko emba sakata! Malu petae kateleno doko emba sakata! Dopa pitinopa Kataisame emba tii pisina.”
Dopana, nyakama aipa pyoo paelyamape lao kandokondape pyoo kandao payalapape. Nyakamame masala naenge endakali joo payala naenya masingi endakali joo payao kalyepape.
Indupa gii koo silyamo dokonya kalai pipenge jetamo doko nyakamame pyokondape pyoo pyepape.
Dopana nyakama masala naenge kyakaenge joo nakatenya Kamongome pipimili lao masingi doko auu pyoo masoo kalyepape.
Nyakamame waene longo lao nao kyakala nayalapape. Dopa pitamino dokome nyakama minao koyasetana, dopa napinya nyakama Goteme Oli Sipitisa dingi doko nyoo tumbao kalyepape.
Nyakamame nyakama tange-lapo Losuu Wee dupa lao, Gote lao tama pingi wee dupa lao, masoo miningi dokonya wee dupa lao kalyepape. Nyakama tangenya mona dokome Kamongo doko lao wee lao male pimaiyoo kalyepape.
Koteaka lao nyakamame dupa pitakanya naimanya Kamongo Jisasa Kataisa lao masetala Takange Gote doko lao yaka pilino laapape.
Nyakamame Kataisa andanda semaiyoo katao mendenya pundipundi joo kata kata pyepape.
Nyakama enda dupame Kamongonya pundipundi joo petele lao nyakamanya akalingi dupanya pundipundi joo pilyepape.
Doko aipuma? Kataisa baa sosa dokonya aiyomba. Mendai dokaita joo akali doko baanya etanenge dokonya aiyomba. Sosa doko Kataisanya yonge. Kataisa tangemeaka yonge doko pyoo nyia.
Sosa dokome Kataisanya pundipundi katenge. Mendai dopaka pyoo nyakama enda dupame dupa pitakanya nyakamanya akalingi dupanya pundipundi pilyepape.
Kataisame sosa doko auu kayapala etete epe injisalanya baame sosa doko alo pyoo baa tangeme kumia. Dopaka pyoo nyakama akali dupame nyakamanya etanenge dupa auu kayao kalyepape.
Sosa doko Kataisame baa tangenya enomba dokonya tii pipae joo kaimala pipaepi kangipu silya sana pipaepi nanjoo opale koo mende nasingi etete epe auu pipae katena lao endaki kaimbu pingi Gotenya pii lapae awapa silyamo dokome baame sosa dokonya koo dupa kunanya nepea.
<range>
Dokaita doko akali dupame nyakama tangenya yonge doko auu kaengeli pyoo nyakamanya etanenge dupa auu kayalapape. Akali mendeme baanya etanenge doko auu kaelyamo dokome baa tange auu kaenge.
Endakali mendaipi mendeme baa tangenya yonge doko maka nakaenge. Dopa napinya baame baanya yonge doko nee maiyoo auu pyoo isingi. Dopaka pyoo Kataisame sosa doko isingi.
Naima Kataisanya yonge dokonya mokopi kingipi lengepi joo kalyamano dokonya baame dopa pingi.
Pii dapa lao pepa pyapae silyamo: “Dopana akali mendeme baanya endangi takangepa yakinatala baanya etanengepa tole pyatala dolapo yonge mendai joo pititambi.”
Pii dakenya tenge angi yale mende yalo petae silyamo. Pii dakenya Kataisapa sosa dokopa kandao lapae silyamona lao masoo lelyo.
Dopaka doko, nyakama akali mendai mendai lao dokome nyakama tange auu kaengeli pyoo nyakamanya etanenge doko auu kayalapape. Dee etanenge dokome akalingi doko andanda semaiyoo pitipi.
Nyakama wane dupame Kamongo doko lao masetala nyakamanya endangi takangepa dolaponya pii auu pyoo sakamaiyepape. Dopa pingi mana doko tolatae.
“Embame embanya endangi takangepa dolapo andanda semaiyoo katape.” Pii doko mana setapae dupanya andake mende. Goteme epe ditona leamo pii dake pii dakenya awapa silyamo:
“Dopa pitinopa emba yuu dokonya kamea pyoo gii longo lao katate.”
Dee nyakama takange dupame nyakamanya wane dupa imbu kaena lao minao imbu pisala nayalapape. Dopa napinya nyakamame wane dupa Kamongonya lao pii lamaiyoo mana minatamo dupa dopa pyoo minape lao mana lamaiyepape.
Nyakama kendemane dupame nyakamanya isa yuu dakenya kamongo dupa paka kayamaiyoo walu lao dupanya pii sakamaiyoo kalyepape. Nyakamame mona lapo napalena Kataisanya kalai pyakamaili lao pyakamaiyoo kalyepape.
Endakali dupame auu kaena lao nyakama kandatamino dokopa iki kalai pyaa naenya, Kataisanya kendemane joo kalai pyoo katao nyakamanya mona dokome Goteme pipimili lao masilyamoli pyoo pyoo kalyepape.
Nyakamame kalai pitamino doko endakalinya kalai pyakamaili lao pyakamaiya naenya, mona epe palyetala Kamongonya kalai pyakamailyamanona lao dapa lao masoo pyakamaiyoo kalyepape:
kendemane mendeme tamopi mee akali mendeme tamopi dupanya mendeme kalai epe pitamo dokonya baa Kataisa-kisa yole nyeta.
Nyakama kamongo dupame nyakamanya kendemane dupa kandao mana mendai dopaka pyoo minalapape. Nyakamame dupa paka pisilyamino mana doko yakinalapape. Nyakamapi dupapi nyakama pitakanya Kamongo doko kaiti-kisa kalyamona lao masalapape. Baame endakalinya lengelyaapi kandao mokosala naenge.
Nambame pii dake etao lelyo: nyakamame Kamongo dokopi baanya etete pupu lapae dokopimi nyakama kyoto injisina lao kalyepape.
Sataneme waa katao mana miningi dupa nyakamame daa lao kyoto joo kalyanya yanda pyoo yonge pee pingi Goteme nyakama dingi dupa pitaka pee pyoo kalyepape.
Naimame endakali-pipa yanda pyaa naenya, sipitisa koo ketae kalyamino dupapi, isingi dupapi, enomba nyoo isoo katenge dupapi, isa yuu iminjetae dakenya kamongo dupapi dupa-pipa yanda pilyamano.
Tenge ongonya minao Goteme nyakama yanda pyoo pee pingi dingi dupa pitaka nyoo kalyepape. Dopa petala gii koo ipatamo dokopa nyakamame kapa pao kyoto joo katapala yanda pitami. Yanda pyoo etapala dokopa isa nasoo katatami.
Dopana nyakama kyoto joo kalyepape. Nyakamame kiningi pii doko matapu joo pyoo katao, mana tolatae doko yanda pyaanya sangalinya pee pingili pyoo pyoo kalyepape.
Wai Pii Epe mona lyuu lasingi doko lamaiyanya depa latae kalyamino doko nyakamanya moko pee joo pyoo kalyepape.
Koteaka lao nyakamame masoo miningi doko konambi joo minao kalyepape. Akali koo dokome telya ita tao katenge dupame pyatamo dupa pitaka nyakamame konambi dokome kapa pao minao konjisetami.
Dee Goteme naima pyoo nyepeamo doko nyakamame yanda pyaanya aiyombanya andu pingili pyoo andu pyoo katao, Gotenya pii Oli Sipitisanya konjua jepae doko kingimi minao kalyepape.
Nyakamame koteaka lao Oli Sipitisanya pupu lapae dokome loma tata tata dupa soo tee laapape. Loma soo isetae katao koto nanyalapape. Gotenya endakali dupapi nambapi nisoo nyakamame loma salapape.
Nambame pii laanya pito dokopa paka nakayao Goteme pitona lao yalo pyoo masiamo Wai Pii Epe doko kyoto joo lamaiyale lao baame pii epe mende namba dina lao loma salapape.
Nambame Wai Pii Epe doko lao panao katenge tenge dokonyaka namba anjetae kalyo. Dokonya namba-kisa kalai pipenge silyamoli pyoo nambame Wai Pii Epe doko kyoto joo lao panao lamaitona Goteme namba nisina lao loma salapapeaka.
Nyakamame namba dopa pyoo kalyeno lao masalapale lao akali Tikikasa dokome nambanya pii dupa pitaka nyakama langita. Tikikasa doko naimanya auu kaenge masoo miningi kaiminingi Kamongonya kalai akali tupi lapae mende.
Nyakamame naima dopa pyoo kalyaminona lao masalapale lao tenge mendai dokonya baame nyakama langyoo nyakamanya mona kyoto injisakao nambame baa epena lelyo.
Takange Gotepa Kamongo Jisasa Kataisapame masoo miningi naimanya kaiminingi dupa mona lyuu lasetala auu kayamaingi dokopa masoo miningi dokopa dolapo dupa-kisa sakatasina.
Naimanya Kamongo Jisasa Kataisa lao auu kayao malala naenge endakali dupa kandao Goteme mona epe palena.
Polopa Timotipa nalimba Kataisa Jisasanya kendemane dolapome nyakama Pilipae tange Kataisa Jisasa-pipa pakatae kalyamino Gotenya dupa pitakapi, setao katenge akali dupapi, nisingi akali dupapinya pepa dake pyao peekelyambano.
Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Nambame nyakama lao masilyoli pyoo koteaka lao nambanya Gote doko kandao yaka pilino lenge.
Nyakamame Wai Pii Epe doko tee pyao siamino gii dokopa pituu Wai Pii Epe lamaingi kalai dokonya namba-pipa awapa piamino doko pyoaka ipao indupa tuu lelyamino. Dokonya nambame koteaka lao nyakama pitaka nisoo loma silyoli pyoo mona yaepao loma soo tee lekenge.
<range>
Nambame dapa lao masokondape pyoo masingi: Goteme nyakama-kisa kalai epe mende tee pyao piamo doko pyoaka katao Kataisa Jisasa dee ipatamo gii dokopa pyoo etatana lao masingi.
Nyakama nambanya mona itange etete! Dokonya nambame nyakama pitaka kandao dopa lao masingi doko kapa pelyamo. Namba anjetae palipu dokopapi, dee endakali dupame Wai Pii Epe nambame lamaingi doko kaya lao namba kosimi lapiminopa nambame Wai Pii Epe doko kiningina lamaitoana lao yanu pyao pupu lasipu dokopapi, nyakama pitakame Goteme kalai namba diamo doko awapa pilyamino.
Goteme kandamupa kiningi lelyona, Kataisa Jisasame endakali dupa eteteaka auu kaengeli pyoo nambame nyakama auu kayao kandapu laka lao neame kumilyo.
Dee nambame dapa lao loma sekenge: nyakamame angi dupa masokondape pyoo masingi dokopa mana doko epepe koope lao yapakondape pyoo yapenge mana dokopa mana dolapo minao mende auu kayamai kayamai pyoo auu kayamaiyoo kalyepale lao loma sekenge.
Dopa pyoo katao nyakamame angi dupa yapao nyoo nyakama-kisa koo tengepi mende nasingi auu pipae katao Kataisa dee ipatamo gii doko kandao nyetami.
Dee Jisasa Kataisame nyakama sakatasetamopa nyakamame mana tolatae dupa longo lao minao payao Gote lalyoo tama pyoo katatamiaka.
Kaimia paluma, namba-kisa piamo dupame Wai Pii Epe doko kaita lyokala naenya, lao tayatale lao nisiana lao nyakamame masipimi laka lao nambame masilyo.
Dopa piamo dokonya Kapomane Isingi Mupa dokonya anda isoo katenge yanda singi dupa pitakapi endakali waka ae katapimino dupapimi namba Kataisanya kalai pyakamaingi dokonya anjetae kalyeno lao masilyamino.
Dee namba anjetae kalyo dokonya masoo miningi kaiminingilongo dupame Kamongo lao masokondape pyoo masoo minatala paka nakayao Wai Pii Epe doko etete kyoto joo lao panelyamino.
Kini, kaiminingi yangi dupame nambapa tilya nyoo namba ita minalanya Kataisanya lao pii lamailyamino. Dopaka doko, yangi dupame kiningi mona mendai palyoo lamailyamino.
Mona mendai palyoo Kataisanya lao pii lamailyamino akali dupame Wai Pii Epe doko auu pyoo sina lao nambame kyoto injisoo kalyale lao Goteme namba katasia lamo lao masetala namba auu kayao pii lamailyamino.
Dopaka doko, yangi dupame kopeta masoo nyakama tange andake jipuma laka lao masetala Kataisanya lao pii lamailyamino. Dupame namba anjetae palelyo dokonya kenda pipae mendapua waipa soo dyaanya dopa pilyamino doko nambame angi mende daana lao masilyo. Mana dupa pitakanya—sambo mona lapo palyoo Kataisanya lao pii lamailyamino dokopi kiningi mona palyoo pii lamailyamino dokopi—mana dupa pitakanya akali dupame Kataisanyaka lao pii lamailyamino. Dokonya namba mona epe palyilyo doko tendapi dopaka pito.
<range>
Nyakamame loma soo tee lekenge dokonyapi Jisasa Kataisanya Oli Sipitisa dokome nisingi dokopinya nambanya kosa dake etatamo dokopa namba kapa pao auu pyoo katato lao masoo lelyo.
Dee nambame dapa pitona lao kyoto joo masoo katenge: nambame kalai mendaipi mendenya kapa pao elya sala naenya paka nakayao kyoto joo koteaka lao pingiliaka pyoo indupa apata lete katato kandawapi kumato kandawapi dokome nambame Kataisaka lalyetoana lao masilyo.
Doko nambanya masingi dokome namba Kataisanya iki kalyona lao masilyo! Kumapala epe dupa longo lao nyepengena lao masilyo.
Dopaka doko, namba lete mee katato kandao doko, nambanya kalai dokome dii mandita. Dokonya nambame kaitini andukunya watao minawape lao masala naelyo.
Nambame kaitini dolaponya andukunya watao minawape lao mona lapo palelyamo. Namba pao Kataisapa awapa katapu laka lao masilyo. Doko epe etete!
Dopaka doko, nambame nyakama nisoo katapenge doko etete tenge angi jilyamo.
Nambame doko kiningina lao masetala namba lete mee nyakama-pipa awapa katao nisalapo lao masilyo. Dopa pitopa nyakamame masoo miningi dokonya minama-minama pyoo minao mona yaepatami.
Dopa pitaminopa namba nyakama katatamisa dee ipato tenge dokonya nyakamame Kataisa Jisasa kandao etete lalyetami lao masilyo.
Nambame mendai mende iki nyakama langilyo: nyakama payatamino dokome Kataisanya lao Wai Pii Epe doko nyepae endakali joo payalapape. Dopa pitaminopa nambame nyakama kanja ipatopi naipatopi nyakama mona mendai palyoo kyoto joo katao, masingi mendai iki palyoo tole payao Wai Pii Epe masoo miningi doko kiningina lao kyoto injisalanya lekeleke tao lamaiyoo kalyamino lapae so
Nyakamame nyakamanya yandapipili akali dupanya mana mendaipi mendenya paka nakayalapape. Dopa pitamino dokome dupa kapa pao koyataminopa nyakama auu pyoo katatamina lao dupa laitaka pita. Doko Gote mambele nyakama dopa pyoo katatami!
Baame nyakama-kisa mana epe minao Kataisanya joo kalyepa latala, Kataisa lao masoo minalapape iki laa naenya, Kataisanya kalai doko pyoo tanda nalapape leaka.
Wamba namba lekeleke tao kateopa kandeamino doko indupa mee lekeleke tawaka kalyeno lapae silyamino. Kini, nyakama apata lekeleke telyo mendai dokonya lekeleke tawaka kalyamino.
Kataisa nyakama-pipa pakatae katao baame nyakama kyoto injisala naelyape? Goteme nyakama auu kayao nyakamanya mona lyuu lasala naelyape? Oli Sipitisa nyakama-pipa tole nakalyape? Nyakamame nyakamanya mende neame kumao kondo kaya kaya napilyamipi?
Tenge dutupanya minao nyakamame mana dapale dupa minao namba etete mona yaepasalapape: nyakama masingi mendai iki palyoo mende auu kaya kaya pyoo awapa kalyepape. Nyakama mona mendai palyoo awapa katao mana mendai minamana lao masalapape.
Nyakamame nyakama tange iki lao masoo alyasale joo kalyamanona lao masetala luiyala naenya, endakali yango dupame nyakama ita minao alyasale joo kalyaminona lao masoo kalyepape.
Nyakama mendai mendai lao dupame nyakama tange nisepenge jeta dupanya iki nisoo nakatenya, nyakamanya mende nisepenge jeta dupanya apata mende nisa nisa pyoo kalyepape.
Kataisa Jisasame masoo kateamo mendai dopaka pyoo nyakamame masoo, mende kanda kanda pyoo kalyepape:
Koteaka lao baa Gote angi katea. Dopaka doko, Gote yaleaka katato kandao doko, namba tange nisalanya daana lao masia-pyaa.
Dopa lao masetala baa tangeme Gote katenge mana doko yakinatala kendemane akali jia-pyaa. Baa endakali jetala kateamopa endakali kiningiaka joo kandeami-pyaa.
Baame baa tange anasale jetala Gotenya pii doko watao minokondape pyoo minawaka pao baa kumia-pyaa. Kini, baa ita poko mendenya kumia-pyaa!
Dopa piamo dokonya Goteme baa etete ketae waka minalyetala waka dupa pitakanya kenge dupa ita minao baanya kenge doko ketae sina lea-pyaa.
Dopa piamo doko kaitinya katenge dupapi, isa yuunya katenge dupapi, yuu koko yuu koo dokonya katenge dupapi dupa pitakame kenge Jisasa doko sepala kapa pao baa lao luma lakao dapa latami: Jisasa Kataisa baa Kamongona lao Takange Gote lalyetami.
<range>
Dopana, nambanya mona setenge paluma, wamba namba nyakama-pipa awapa kateamano dokopa pii doko watao miniamino doko indupa namba tependa waka kalyo dokopa nyakamame etete watao minawaka kalyepape. Goteme nyakama pyoo nyepeamo dokonya etao doko nyakamame nyalanya paka kayao walu lao kalai pyoo kalyepape.
Dopa pyoo kalyepape lelyo doko, Gotenya masingili pipuma laka lao masingi dokopa angi pingi dokopa dolapo baa tangeme nyakama-kisa koteaka lao pyakalyina lenge.
Nyakamame pitamino dupa pitaka mumu laa nayao atete napyoo pyepape.
Nyakama-kisa koo tengepi mende nasingi auu pipae katao uanga pyoo paenge endakali dupanya kaina dokonya Gotenya wane epe joo kalyanya dopa pyepape. Nyakamame pii lapae lete katasingi doko kyoto joo minao katao dupanya kaina dokonya tii pyoo kaitinya bui katengeli pyoo yuu angenya kalyepape. Dopa pyoo katataminopa nambame nyakama-kisa kalai doko mee maa yangao lekeleke tao napiona lao masetala Kataisa dee ipatamo gii dokopa namba luiyato.
<range>
Nyakamanya masoo minao paenge doko Isataelemame opale mende Gote lao pyao yangao kundi maiyamipi kalai piamipi dopale joo silyamo. Nambame nyakamanya kalai doko pyakatopa endakali dupame namba taiyoko nyetamino kandao doko namba mona yaepatala nyakama pitaka-pipa mona yaepatoaka.
Mendai dopaka pyoo nyakama mona yaepatala namba-pipa mona yaepalapapeaka.
Kamongo Jisasame kini yakana latana lao masetala kuki tendale nambame akali Timoti nyakama kalyamino dokonya epena lato. Dopa petala nambame nyakama dopa pyoo kalyamino lapae sepala nambanya mona doko lyuu lata.
Nambame masingili pyoo masingi nyakama kapa pao auu pyoo niseta akali Timoti yale waka mende ae nakalyamo.
Endakali waka yangi dupa pitakame nyakama tangenya oapi dupa isoo katao Jisasa Kataisanya kalai dupa pyakamaiya naengema.
Dopa pingimaka doko, akali Timoti doko auu pyoo katengena lao nyakamame masilyamino. Wane mendeme baanya takangepa awapa kalai pyoo nisingili pyoo baame nambapa awapa Wai Pii Epe lamaingi kalai dokonya kalai pia.
Dopana opale mende namba-kisa pyanya pitaminopa nambame kandatala gii dokopa baa nyakama kalyamino ongonya yapa epena latona lao masilyo.
Dee Kamongo dokome yakana latana lao nambame masilyona kuki tendale namba tange nyakama katatamisa ipatoaka.
Nambame akali Ipapotaitasa doko nyakama katamisa dee pilyina latoo lao masilyo. Baa masoo miningi kaiminingi nambapa kalai mendai pyoo yanda awapa pingi. Namba iki injiamosa baame namba nisina lao nyakamame epena leami.
Dopaka doko, baame nyakama kandapu laka lao masetala nea kaelyamo. Nyakamame baa yaina nyiana lapae siamino dokonya baa mona andao kalyamo.
Kini, baa yaina nyepala etete kumapenge jiamoaka doko, Goteme baa kondo kaya. Baa iki kondo nakaya. Namba-kisa kenda pipae silyamo dokonya kenda pipae mende deaka nasina lao namba apata kondo kayaka.
Dokonya nambame baa nyakama kalyamino dokonya epena lapu laka lao etete masilyo. Nyakamame baa kandatala mona epe palyetaminopa dee namba-kisa kenda pipae silyamo ongonya kuki mee jetaka.
Dopana nyakamame mona etete yaepatala Kamongo doko lao masoo emba taeme epene lamo lao baa lanyalapape. Nyakamame akali dopale dupa alyasale katena lao minalyalapape.
Kini, Ipapotaitasame Kataisanya kalai doko pyoo katao baa etete kumiali jia. Nyakamame kapa pao namba nisepenge nanjiamo dokonya baame nyakama alo pyoo kalai pyoo katao kumatone lao paka nakaya.
Nambanya kaimia paluma, nambame pii dake waipa soo lelyo: nyakamame Kamongo doko lao mona yaepao kalyepape. Nambame nyakamanya pii wamba pepa pyakalo mendai dopaleaka mende deaka pyekelyo dokonya namba maka nakaelyo. Deaka pyekelyo dokome nyakama kyoto joo kalyepale lao niseta.
Nyakamame akali yana jepae dupa kandao kalyepape. Akali dupame kopeta mana miningima. Dupanya yonge doko kaketalya kaketana pyoo koyasetaena, akali dupame nyakama koyasetamina kandao kalyepape.
Naima angi elya pingi kambu kepapae joo kalyamano. Yana jepae dupa daa. Gotenya Oli Sipitisa doko naima-kisa sipumopa naimame Gote lao tama pyoo katao endakalinya mana dupame naima nisepengena lao masala naelyamano. Dopa napinya Kataisa Jisasa lao masoo minao alyasale joo kalyamanona lao masilyamano.
Nambame apata namba tangenya mana dupame namba nisepengena lao masoo minapuli kandao doko, tenge palipyali. Akali waka mendeme baanya mana dupame baa nisepenge tenge palelyamona lao masetamo kandao doko, nambanya mana dokonya tenge etete angi palelyamo.
Nambanya endangimi namba mandyuu setao koto kalenge pitipiamopa tukulapo dokonya nambanya elya pingi kambu kepekeami-pyaa. Namba Isataele. Namba Iputu Benjamene tata. Namba Iputumanya mandipae. Nambame mana setapae dupa watao minao Patasi kateo.
Patasi dupanya mana dupa nambame etete kyoto joo watao minao sosa doko watao pyao kateo. Mana setapae dupa tolao watao miniopa akali mendaipi mendeme nambame kopeta watao minilinona laa naya.
Wamba nambame mana dopale dupa watao minatala auu pyoo katatona lao masiwaka doko, indupa Kataisa lao masipu dokome mana dopale dupanya namba kapa pao koyoli lamo lao masilyo.
Dopa lao iki masala naenya, Kataisa Jisasa nambanya Kamongona lao masipu etete epe dokome waka dupa pitakanya koyapenge lamo lao masilyo. Nambame Kataisa nyoo baapa pakatae kalyanya baa lao masipu dokome dupa pitaka yakinatala aii pyapae lamo lao masilyo.
Mana setapae watao miningi dokonya namba akali tolatae joo nakalyo. Kataisa lao masoo miningi dokonya Goteme masoo miningi endakali dupa tolataena lenge dokonya namba tolatae joo kalyo.
Nambame Kataisa iki masipu laka lao masilyo. Baa malunya sakateamo pupu lapae doko namba-kisa sipumopa payapu laka lao masilyo. Dee baame tanda nao kateamo mendai dokaita joo namba tanda nao katao baa kumiamo mendai dokaita joo kumapu laka lao masilyo.
Goteme namba malunya sakatasetakana lao masetala dopa pyoo payapu laka lao masoo lelyo.
Nambame Kataisanya mana dutupa nyoo etapeopa etete akali angi injiseteana lao laa naelyo. Kataisa Jisasame namba baanya injisiamo dokonya nambame baanya mana dutupa nambanya jekena lao puupae lao watao minilyo.
Oo kaimia, nambame mana dutupa nyoo etapeona lao masala naelyo. Dopaka doko, nambame mendai dapa iki pilyo: wamba maita maitio dupa kame setala ene nyepenge dupa kyoto joo nyalanya pyoo kalyo.
Kataisa Jisasame naima nisoo kalai piamo dokonya Goteme naima auu pyoo kalyepale ketae pyakalyalapa leamo dokonya namba kalya paanya nambame lita etao dokonya tolao alo pilyo.
Naima endakali angi joo kalyamano dupa pitakame dopaka pyoo masoo katamana. Nyakamame waka mende masoo katatamino kandao doko, Goteme nyakamanya masingi doko tolasekena.
Dopaka doko, naimame wambao mana nyepeamano doko watao minao katamana.
Kaimia paluma, nyakama pitakame nambanya mana miningi doko minawaka kalyepape. Naimame nyakamanya makande epe setekeama doko watao paelyamino endakali dupa nyakamame kanjepape.
Wamba paa longosa nambame nyakama langioli pyoo indupa ee lao deaka langilyo: endakali longo dupa payapimino dokome Kataisa ita pokonya kumapala naima pyoo nyiamo Wai Pii Epe doko yandapipili joo paelyamino.
Akali dupa etapala yuu koo ongonya patami. Dupanya yongenya auu kaenge dupa dupanya gote lamo. Dupame nyakamanya elya kayapenge dupanya nyakama tange lalyoo kalyamino. Dupame nyakamanya masingi doko yuunya singi dupanya pena lao kalyamino.
Dopaka doko, naimanya yuu tenge doko kaiti-kisa silyamo. Ketae kaiti dokonya katao naimanya Pyoo Nyingi Akali Kamongo Jisasa Kataisa ipatamo doko putiti kayao malisoo kalyamano.
Baame naimanya yonge kui lapae doko minao aloo petala baa tangenya yonge tii pipae dopale injisakata. Dupa pitaka baanya pundipundi sina lapenge baa pupu lapae dokome dopa pita.
Dopana, nyakama nambanya mona setenge kaiminingi dupapi, nambanya kandapu laka lao masingi dupapi, nambanya mona yaepasekenge dupapi, nambanya yati nea pipaele dupapi, nyakama nambanya mona setenge dupa Kamongopa pakatae katao nambame langyo dopaka pyoo kyoto joo kalyepape!
Enda Yotia Sindikipa nyilyambo nambame pii mende langyakondape pyoo langilyona salapape: nyilyambo Kamongonya joo mona mendai palyoo pilyepape.
Dee nambanya nisingi akali epe, emba apata nambame pii mende langilyo: embame enda dolapo nisepe. Enda dolapome nambapi Kelemenepi dee endakali waka namba-pipa kalai mendai pingi dupa-pipapi Wai Pii Epe lamaingi kalai dokonya lekeleke tao kyoto joo nisiambi. Dupanya kenge dupa Gotenya endakali lete etete katenge dupanya kenge singi buku dokonya silyamo.
Koteaka lao nyakamame Kamongo doko lao mona yaepao kalyepape. Nambame nyakama deaka mona yaepao kalyepapena langilyo.
Endakali dupa pitakame nyakamanya tambo tambo lao katenge mana doko kandena lao kalyepape. Kamongo doko ipanya tengesa petelyamo.
Nyakamame opale mendaipi mendenya nea nakaenya, nyoani kayatamino dupa pitaka Gote-kisa loma soo tee lao yaka pilino laapape.
Dopa pitaminopa Goteme endakalinya masingi dupa pitaka ita minao nyakamanya mona lyuu lasekenge dokome nyakamanya monapi masingipi dupa Kataisa Jisasa-kisa auu pyoo sekena lao isakao katata.
Kaimia paluma, nambame pii dake etao lelyo: nyakamame mana epe tolatae tama pipenge dapale dupa masoo kalyepape: kiningi dupapi, auu pipae dupapi, tolatae dupapi epe etete dupapi, nea pipae dupapi, nyoani pipae dupapi, dopale dupa pitaka moname masoo kalyepape.
Nambame nyakama mana langiopa nyiamino dupapi, mana miniopa kandeamino dupapi, siamino dupapi, dupa koteaka lao nyakamame minao kalyepape. Dopa pitaminopa mona lyuu lasekenge Gote doko nyakama-pipa katatami.
Indupa gii mendatupa patapumopa nyakamame namba dee nisilyamino dokonya nambame Kamongo doko lao etete mona epe palyilyo! Kini, wamba nyakamame namba nisemana lao masiaminoaka doko, namba nisoo peakapenge kaitini mende nasia.
Nambame dopa lelyo doko namba opale mende daa jipyanya nalelyo. Namba-kisa oapi setamopi nasetamopi dokonya namba yaka katatona lao mana nyio.
Oapi kuki setao katenge mana dokopa longo lao setao katenge mana dokopa dolapo nambame masilyo. Mana mende pyoo katengepi, mende pyoo katengepi, mana tata tata dupanya nee longo napengepi, lopo kayapengepi, oapi longo setao katapengepi, daa joo katapengepi mana dopale dupa pitakanya nambame kandateo.
Namba pupu lasilyamo dokome namba nisilyamopa nambame opale mende pyanya kokala naenge.
Dopaka doko namba-kisa kenda pipae epeamo dokonya nyakamame namba nisoo mana epe miniami.
Nambame Wai Pii Epe doko tee pyao lamaiyoo ipao nyakamanya yuu Masetonia doko yakinatala peo dokopa sosa waka mendeme namba-pipa awapa kalai pyoo auu kayapae nyepa kenda pipae nyepa napiaminopa, nyakama Pilipae tange dupame iki dopa piamino doko nyakamame masilyamino.
Namba daa joo Tesalonaika kateo dokopa kini nyakamame namba nisoo oapi dupa paa lapomasa peekeami.
Nyakamame oapi dupa namba dyepale lao tee laa naelyo. Nambame nyakamanya itai wai dokonya dii dupa longo lao manditamo kandapu laka lao masilyo.
Nyakamame yanu pyalakao pyekeamino dokonya namba-kisa oapi yaka longo silyamo! Nyakamame nambanya oapi dupa akali Ipapotaitasa-kisa peekeamino dupa nyepala longo sakapumopa kalyo. Nyakamame peekeamino dupa Isataelemame tunduma epe pingi mende Gote lao kundi maiyoo pyao yangeaminopa Goteme auu kayao nyiamo dopale joo peekeami.
Dopana, nambanya Gote dokonya epe etete longo paka Kataisa Jisasa-kisa silyamoli pyoo baame nyakama daa jetamo dupa pitaka dyoo kapa piseta.
Tanga tangapi naimanya Gote-kisa Takange dokoaka lao tama pipenge lamo! Kiniaka.
Gotenya endakali Kataisa Jisasa-pipa pakatae kalyamino dupa pitaka mendai mendai lao nambame auu pyoo kalyepape lelyona lamaiyakalapape. Namba-pipa masoo miningi kaiminingi awapa katamano dupame nyakama kandao auu pyoo kalyepape lelyamino.
Gotenya endakali ae katenge dupa pitakame nyakama kandao auu pyoo kalyepape lelyaminoaka. Dee Loma tange Kapomane Isingi Mupa dokonya andaka kalai pyakamaiyoo katenge dupame nyakama auu pyoo kalyepape lao nea kayao lelyamino.
Kamongo Jisasa Kataisanya mona epe palenge doko nyakamanya mona dokonya sina!
Goteme namba Polo Kataisa Jisasanya aposele katatena lao masiamoli pyoo kalyo. Dopa pyoo katao nambapa kaiminingi Timotipa nalimbame nyakama Gotenya endakali Kataisa lao masoo miningi kaiminingi Kolosi tange dupanya pepa dake pyao peekelyambano. Naimanya Takange Goteme nyakama kandao mona epe mende palyetala baame nyakamanya mona doko lyuu lasekena.
<range>
Nalimbame nyakama lao masetala loma silyamba dii lao naimanya Kamongo Jisasa Kataisanya Takange Gote doko kandao koteaka lao yaka pilino lenge.
Nyakamame Kataisa Jisasa lao masoo minao katao Gotenya endakali dupa pitaka auu kayamaiyoo kalyamino lapae sepala dopa pilyambano.
Wamba Wai Pii Epe kiningi doko nyakama-kisa tee pyao epeamo dokopa nyakamame pii dokonya masoo malisoo katenge doko sepeami. Dokonya nyakamame nyakamanya masoo malisoo katenge Goteme kaiti-kisa isakao kalyamo doko masetala, masoo minao auu kayamaiyoo kalyamino.
Wai Pii Epe dokome yuu dupa pitakanya dii mandisoo tayao silyamo. Goteme naima kandao mona epe palelyamona lapae pii doko nyakamame tee pyao siami. Sepala dokonya tenge angi dupa etete masokondape pyoo masoo kateamino gii dokopa pituu Wai Pii Epe dokome nyakama-kisa mendai dopaka pia.
Wai Pii Epe doko Kataisanya kendemane kalai awapa pyakamaingi akali nalimbanya mona setenge Ipapotasame nyakama langiamopa mana nyiami. Baame nalimba nisoo Kataisanya kalai mimi minao pyakamaingi.
Oli Sipitisame nyakama sakatasipumopa nyakamame mende auu kaya kaya pyoo kalyaminona lao akali dokome nalimba langia.
Langiamo doko nalimbame sepala gii dokopa pituu tee pyao kayala nayao koteaka lao nyakama nisoo loma soo kalyambano. Goteme pipimili lao masingi doko etete auu pyoo masalapale lao baanya mana kandapengepi auu pyoo masepengepi dupa pitaka baame nyakama dina lao nalimbame Gote-kisa tee lekelyambano.
Baame dopa pitamopa nyakamame kapa pao Kamongonya endakali joo payao pitamino dupa pitaka baame auu kaengeli pyoo pitami. Dee nyakamame kalai epe pitamino dupa pitakame dii mandyuu Gote lao etete auu pyoo masokondape pyoo masoo katatamiaka.
Goteme baanya pupu lapae etete epe singili pyoo nyakama etete kyoto injisetamopa nyakamame yapa maka nakayao kenda pipae dupa nyoo katao Takange Gote doko lao mona yaepao yaka pilino lao katatami. Baame baanya endakali tii pipae kalyamino dupanya epe setakamaiyamo dokonya yangi nyakama nyalapale lao baame nyakama auu pisetea.
<range>
Baame naima iminjetaenya pupu lapae dokonya pyoo nyepala baanya mona setenge Ikininginya isingi dokonya auu pyoo katasia.
Baanya mona setenge Ikiningi dokome naima kii tamao nyepae koo kunanya nepatae kalyamano.
Gotenya Ikiningi doko naimame nakandenge Gote doko waingi tapae. Baa Gotenya wambao mandipae. Wapopae dupa pitakanya ulusale katenge.
Doko Goteme baanya Ikiningi dokome yuupi kaitipinya kandengepi nakandengepi singi dupa pitakapi, kaitinya kiŋi joo isoo katenge dupapi, kamongo dupapi, isingi dupapi, enomba nyoo isoo katenge dupapi, dupa wapuina leamopa wapuia-pyaa. Dupa pitaka baanya jina lao baa tangeme wapuia-pyaa.
Dupa pitaka nasiamopa baa wamba katea-pyaa. Dupa pitaka baa mambele siamo doko mee soaka kalyamo.
Dee baa yonge dokonya aiyomba. Yonge doko sosa. Tee piamo doko baaka. Gotenya wambao mandipae doko baa malunya wambao sakatea. Baa dupa pitakanya mupa joo kalyanya dopa pia.
Goteme baa tange itata baanya Ikiningi doko-kisa katatona lao masia-pyaa. Katapala yuupi kaitipinya singipi katengepi dupa pitaka dee tange mona setatona lao masia-pyaa. Kini baame masiamoli pyoo baanya Ikininginya taiyoko ita pokonya kai leamo dokonya-kaita epe yuu yongasia.
<range>
Wamba nyakama Gote-pipa waka joo katao nyakamanya monanya masingi dokome baa-pipa yandapipili joo mana koo dupa minao kateami.
Dopaka doko, indupa nyakama baanya enomba dokonya etete epe auu pipae koo tengepi mende nasingi kalyepale lao katasalanya Goteme baanya Ikiningi endakali jetala kumiamo dokonya-kaita baame nyakama baanya mona setenge injisia.
Dopana, Goteme nyakama masoo miningi dokonya kyoto joo katasiamo doko nyakamame yakinala naenya minawaka kalyepape. Nyakamame Wai Pii Epe wamba siamino dokonya masoo malisoo katenge doko yakinalapale lao opale waka mendeme nyakama pyalya lao nyina lao kayala nayalapape. Wai Pii Epe dake yuu dupa pitakanya sepeami. Namba Polo Wai Pii Epe dakenyaka kalai akali jio.
Nambame nyakama nisoo indupa tanda nelyo dokonya mona epe palyoo kalyo. Nambame Kataisanya yonge sosa doko nisoo kenda pipae nyepenge malatae sipumu dupa nambanya yongeme kapa pisoo kalyo.
Nambame nyakama nisatale lao Goteme kalai diamoli pyoo namba sosanya kalai akali jio. Baame baanya pii doko pitaka nambame lamaiyakao kalyale lao kalai doko namba dia.
Pii doko wamba yuu gii peamo dupa pitakanya endakali dupame nakandena lao Goteme yalo piamoaka doko, indupa baame baanya endakali dupa-kisa panasetelyamo.
Goteme pii yalo pyoo kateamo doko naimame endakali tata dupa pitakanya lamo lao eteteaka epe longo paka lamo lao masipimi laka lao masia. Pii yalo piamo doko dapa: Kataisa nyakama-kisa koko kalyamo. Nyakamame Gotenya yuu eteteaka epe dokonya katatamana lao masoo malisoo kalyamino dokonya tenge doko baa.
Naimame Kataisanya lao pii lamaingi. Endakali dupa pitaka Gotenya enomba dokonya Kataisapa pakatae angi joo katasina latala, naimame mana tata tata dupa pitaka masoo, endakali dupa mendai mendai lao kandao isoo kalyepape lamaita mana lamaita pyoo kalyamano.
Kataisanya pupu lapae dokome namba sakatasipumopa nambame endakali mendai mendai lao dupame dopa pyoo katena lao kalai lekeleke tao kyoto joo pilyo.
Nambame nyakamapi, Leotosia yuu dokonya kalyamino endakali dupapi, namba enomba nakandenge endakali dupapi, dupa nisalanya etete lekeleke tao kalyo doko nyakamame masipimi laka lao nambame masilyo.
Dupame mona yaepao mende auu kaya kaya pyoo tole pyao katena lao dopa pyoo lekeleke tao kalyo. Dee etete longo paka masingimi kiningi lao masokondape pyoo masingi doko pitaka dupame masoo, Goteme yalo piamo Kataisa doko auu pyoo masina lao dopa pilyo.
Gotenya eteteaka epe mana kandapenge dupapi baanya masepenge dupapi dupa pitaka Kataisa-kisa yalo petae silyamo.
Nambame dopa lelyo doko aipuma lelyope? Endakali mendeme pii kaiyu lapae mendeme nyakama minakasina lao kayala nayalapale lao lelyo.
Kini, namba nyakama-pipa tole nakalyamanoaka doko, nambanya masingi doko nyakama-pipa tole katao nyakamame mana epe awapa lao miningipa Kataisa lao kyoto joo masoo miningipa dolapo kandao mona yaepao kalyo.
Nyakamame Kamongo Kataisa Jisasa doko nyepeamino dokonya baapa pakatae katao payalapape.
Nyakama baa-kisa pingi pyambatala kyoto joo katao mana nyiaminoli pyoo masoo miningi doko pupu lao minao yaka pilino lawaka kalyepape.
Akali mendeme Kataisanya lao mana langya naenya yumbangenya mana miniamino dupapi yuunya mana dupapi endakalinya mee sambo pii dopale mende watao minalapale lao nyakama mana langitala pyalya lao nyoo soo patana kandao kalyepape.
Doko aipuma? Akali Kataisa doko Gote baa tange itata kalyamo.
Kaitinya isingi dupapi enomba nyoo isoo katenge dupapi dupa pitakanya etete ulusale katenge Kataisa dokopa nyakama pakatae katao etete auu pisetae kalyamino.
Nyakama baapa pakatae kateaminopa endakali kingimi elya pingi kambu kepengeli pyoo akali nyakamanya kepakala naenya, Kataisanya mana dokome nyakamanya elya pingi kambu kepatakala yongeme koo pipu laka lao masingi pupu lapae dokonya nyakama mokao nyia.
Kini, Goteme Kataisa malunya sakatasiamo pupu lapae doko nyakamame masoo miniamino dokonya-kaita Goteme baanya kaimbu dokonya nyakama Kataisapa awapa malu petala dee baa-pipa awapa malunya sakatasia.
Wamba nyakamame koo piamino dokopa nyakamanya yongenya koo pipu laka lao masingi dokopa dolaponya kumapae joo kateaminopa Goteme nyakama Kataisa-pipa awapa lete katasia. Baame naimanya koo dupa pitaka kunanya nepekea.
Mana setapae dokonya naimame dopa pyoo yanu pyalapapena lao pepa pyapae siamo doko Goteme kunanya nepekea. Baame pepa doko nyoo ita pokonya nili pyambatala mee jinya nepea.
Baame Kataisa ita pokonya kumiamo dokonya-kaita sipitisa koo dupanya isingi dupapi enomba nyoo isoo katenge dupapinya konambipi yanda yandatepi dupa nyoo nepao ita minatala elya sina lao panao anjoo laminao pea.
Dopana, nyakamame nee natamino dupapi, endaki natamino dupapi, gii epe mendenya pitamino dupapi, kana enenge lasilyamopa kandao katenge gii andake dupanya pitamino dupapi, Sambasa gii dupanya kalai pitamino dupapi dupanya endakali mendeme nyakamame dopa napinya dapa pyepa latamo doko nasalapape.
Mana dopale dupame maitakao pitamo dupa makande pyoo mee wambao sia-pyaa. Dopaka doko, angi doko Kataisa.
Dopana, endakali mendapuame lee manimanimi kandelyami dupanya pii longo lao latala sambo anasale joo kalyona lao masoo enjele dupa tama pingi endakali dupame nyakama-kisa koo silyamona lena lao kayala nayalapape. Dupame alyasale joo kalyamanona lao mee masingi katapao Kataisa aiyomba joo katenge doko yakinatelyamino. Kataisame yonge doko pitaka nee maiyoo yonge dokonya kuli kongapupi dupa pitaka nyoo kopelyamo. Dopa pipumopa Goteme yonge doko andapyali lao masipyali pyoo andao kalyamo.
<range>
Nyakama Kataisapa awapa yuunya mana koo dupanya kumateamino doko indupa aipuma nyakama yuunya endakali joaka kalyamipi? Aipuma nyakama endakali dupame nee mendapua nala nayao, nakande nasoo, watandala nayao kalyepape lao langina lao kaelyamipi?
<range>
Dopale dupa pitaka napaesa etenge. Makande setapae dopale dupapi mana pii dopale dupapi dupa endakalimi iki seteami.
Endakali dupa tangeme tama pingi mana seteami dokopi, dupanya anasale joo kalyamano lao masingi dokopi, dupame tange kenda pisilyamino mana dokopi, dupa kandengesa auu pipae mana mende sili pilyamo. Dopaka doko, mana dopale dupame yongeme pipu laka lao masingi doko kaita lyokala naenge.
Goteme nyakama Kataisapa awapa malunya sakatasia. Ongonya nyakamame ketae kaitinya-tae epe dupa kutao nyoo kalyepape. Yuu ongonya Kataisa Gotenya kingi tolae-kaita kalyamo.
Nyakamanya masingi dokome yuu dakenya oapi dupanya masala naenya ketae kaitinya epe dupa masoo kalyepape.
Doko aipuma? Nyakama yuu dakenya mana koo dupanya kumateami. Dee indupa lete auu pyoo kalyamino enenge doko Goteme Kataisa-pipa Gote baa-kisa yalo pyekea.
Nyakama lete katasingi Kataisa baa panao ipatamo dokopa Goteme nyakama baa-pipa awapa tii pipae dokonya panaseta!
Tenge ongonya minao nyakamame yuu dakenya mana dapale nyakamanya monanya singi dupa pyao kumasalapape: endakalipi nyele-nyele paenge dokopi, elya pingi napipenge pingi dokopi, elya pingi pyowanimi kumapala putiti kaenge dokopi, endakali mendenya opale mende nyipu laka lao masingi dokopi, mana dupa pyao kumasalapape. Nyipu laka lao masingi mana doko sambo gote tama pingi mana mende.
Mana dopale dupa minao Gotenya pii nepenge endakali dupa Goteme imbu kayao yanu nyala epelyamo.
Wamba nyakama endakali dupa-pipa awapa kateamino gii dokopa nyakamame apata mana dopale dupa watao miniami.
Dopaka doko, indupa tii lengepi, imbu kaengepi, mona koo palengepi, pii koo lengepi, mokolipi lengepi mana dopale dutupa apata nyakamame soo nepalapape.
Nyakamame akali wambatae nyakamanya monanya katenge dokopi dokonya mana koo dupa-pipa watao nepatala akali enenge doko nyakama-kisa nyoo kateami. Dokonya nyakamame nyakamanya mende sambo lamai lamai napyepape. Akali enenge Goteme wapuiamo dokome baa waingi tao etete auu pyoo masoo katena lao baame enenge injisoo katenge.
<range>
Enenge joo katenge dokonya tata wakapi dee Juta endakalipi, elya pingi kambu kepapaepi dee kepala naengepi, pii tata waka kelyo kalyo lao lengepi, yana katatope joo katengepi, kendemane endakalipi, mee endakalipi dupa wakale wakale joo nakatenge. Enenge joo katenge dokonya Kataisa iki angi. Dupa pitakanya baaka angi!
Nyakama Gotenya yapao nyepae. Nyakama baanya endakali etete epe baame auu kayapae. Dopana, nyakamame endakali yango moname kondo kayamaingi dokopi, auu pisingi dokopi, anasale joo katenge dokopi, andiki andiki pyoo katenge dokopi, yapa maka nakaenge dokopi, mana dutupa yonge pee joo pee pyoo katao kenda pipae dupanya mende nisa nisa pyoo kalyepape.
Nyakamanya mendeme mende-kisa koo tenge mende setapenge jia kandeno doko, nyakamame baanya koo dupa kunao nepakamaiyepape. Kamongo dokome nyakama kondo kayao nyakamanya koo dupa kunao nepekeamoli pyoo nyakamame nyakamanya mendenya koo dupa kunao nepakamai nepakamai pyoo kalyepape.
Auu kayamaingi mana dokome mana dutupa pitaka etete epe jina lao nyoo mendai injisingina, nyakamame auu kayamaingi doko mana dutupanya konda pyoo minao kalyepape.
Mona lyuu lasekenge Kataisa dokome nyakamanya monanda doko isekena lao kalyepape. Nyakama dopa pyoo katao yonge mendai joo kalyepale lao Goteme nyakama ipupa lea. Dee nyakamame baa lao yaka pilinona lao masoo kalyepape.
Kataisanya pii doko nyakamanya mona koko dokonya longo lao sina lao kalyepape. Mana kandenge dupa pitakame mende mana lamai lamai pyoo, kandao isoo kalyepape lao lamaiyepape. Nyakamanya mona dokome Losuu Wee dupa lao, Gote lao tama pingi wee dupa lao, masoo miningi dokonya wee dupa lao kalyepape.
Nyakamame pii latamino dupapi, kalai pitamino dupapi, dupa pitaka Kamongo Jisasa lao masoo pyepape. Nyakamame baa-kisa Takange Gote doko lao yaka pilino laapape.
Nyakama enda dupame nyakamanya akalingi dupanya pundipundi joo pilyepape. Dopa pingi mana doko Kamongo-kisa kapa penge.
Nyakama akali dupame nyakamanya etanenge dupa auu kayao kalyepape. Nyakamame dupa kandao imbu imbuaka kayamaiya nayalapape.
Nyakama wane dupame nyakamanya endangi takangepa dolaponya pii dupa pitaka auu pyoo sakamaiyepape. Dopa pitamino mana doko Kamongome auu kayata.
Aopyoo latala wane dupame mona koo palyetamina, nyakama takange dupame nyakamanya wane dupa imbu pisala nayalapape.
Nyakama kendemane dupame nyakamanya isa yuu dakenya kamongo dupanya pii dupa pitaka auu pyoo sakamaiyoo kalyepape. Mona lapo palyala nayao endakali dupame auu kaena lao nyakama kandatamino dokopa iki kalai pyaa naenya Kamongo Kataisa paka kayamaiyoo pyoo kalyepape.
Nyakamame kalai pitamino dupa pitaka nyakamanya mona dokome endakalinya kalai pyakamailyamanona lao masala naenya Kamongonya kalai pyakamailyamanona lao masoo pyepape.
Kamongome nyakamanya epe setekeamo doko yole joo ditana lao masilyamino. Dokonya nyakamame Kamongo Kataisanya kalai pyakamaiyoo kalyepape!
Endakali koo kalai pitamo dokome baanya koo kalai pitamo dokonya dee tange yanu nyeta. Goteme endakalinya lengelyaapi kandao mokosala naenge.
Nyakama kamongo dupame nyakamanya kendemane dupa-kisa mana tolao minao kapa pena lao pyepape. Nyakama kamongo dupanya Kamongo mende kaiti-kisa kalyamoakana lao masalapape.
Nyakamame lomaka soo isetae katao Gote lao tama pyoo kalyepape.
Dopa pitamino gii dokopa Goteme naima apata dapa pyoo nisina lao loma salapapeaka: Goteme Kataisa-kisa pitona lao yalo pyoo masoo kateamo doko lao panasoo naimame baanya Wai Pii Epe doko lamaiyakalapale lao baame naimanya kaitini mende lumbekena lao loma salapape. Kalai dokonyaka namba anjetae kateo doko mee kalyo.
Kini, nambame pii doko auu pyoo lao panao namba-kisa kalai silyamoli pyoo pyaale lao loma salapape.
Sosanya konda napingi endakali dupanya kaina dokonya nyakama auu pyoo masoo payao, kalai pipenge jetamo doko pyokondape pyoo pyepape.
Koteaka lao nyakamame pii latamino dupa tenge paliuu tende pina lao laapape. Endakali mendai mendai lao dupanya pii auu pyoo yanu pyakamaipenge dupa mana nyoo kalyepape.
Namba dopa pyoo kalyeno lao nambanya pii dupa pitaka akali Tikikasa dokome nyakama langita. Tikikasa doko naimanya auu kaenge kaiminingi, Kamongonya kalai akali tupi lapae. Baa naima-pipa Kamongonya kendemane kalai mendai pyakamaingi.
Nyakamame naima dopa pyoo kalyaminona lao masalapale lao tenge mendai dokonya baame nyakama langyoo nyakamanya mona kyoto injisakao nambame baa epena lelyo.
Nambame nyakamanya akali Onisimasa naimanya auu kaenge kaiminingi akali tupi lapae doko Tikikasapa awapa epena lelyo. Akali dolapome kapa pao ae pilyamo dupa pitaka nyakama langitambi.
Namba-pipa awapa anjetae palenge akali Atitakasame nyakama kandao auu pyoo kalyepape lelyamo. Dee Banapasanya kaiingi Makeme nyakama auu pyoo kalyepape lelyamo. Nyakamame baa kandao dopa pyepape lapae pii mende nyepeami. Baa nyakama katatamisa epea kandeno doko, nyakamame baa lanyalapape.
Akali mende kenge Jisasa Jasatasa lenge dokome apata nyakama auu pyoo kalyepape lelyamoaka. Juta dupanya Kitisene akali tepoma datupame iki Gotenya isingi dokonya namba-pipa awapa kalai pyoo kalyamino. Akali datupame nambanya mona doko minao auu pisekeami.
Nyakamanya akali Ipapotasa dokome nyakama auu pyoo kalyepape lelyamo. Baa Kataisa Jisasanya kendemane akali. Goteme nyakama akali angi injisina lao, baame pipimili lao masingi doko pitaka etete masokondape pyoo masoo kalyepale lao, Ipapotasame koteaka lao nyakama nisoo kyoto joo loma soo katenge.
Baame nyakamapi Leotosia kalyamino dupapi Itapolisa kalyamino dupapi nisalanya lekeleke tao kalai pilyamona lelyo.
Naimanya auu kaenge dokosaa Lukupa dee akali Dimasapame nyakama auu pyoo kalyepape lelyambino.
Nyakamame Leotosia kalyamino masoo miningi kaiminingi dupapi enda Nipapi dee endakali baanya andaka kambu pingi sosa dokopi dupa kandao nambame auu pyoo katena lelyona lamaiyakalapape.
Nyakama pepa dake itaki pyao langitatamino dokopa nyakamame sepala Leotosia yuu dokonya sosa kalyamo dokome apata sina pyasalapape. Dee nyakamame Leotosia kalyamino dupanya pepa doko apata nyoo itaki pyao kanjepapeaka.
Dee nyakamame akali Akipasa doko dapa lamaiyepape: “Kamongo dokome embame kalai pyakatale lao diamo dupa kandao isoo katao dupa pitaka pyakamaipi,” lao lamaiyepape.
Nyakama auu pyoo kalyepape lelyo pii dake namba tangenya kingimi pyekelyo: namba Polo. Namba anjetae palelyo doko nyakamame kame sala nayalapape. Goteme nyakamanya mona epe palyekena!
Namba Polopi, Silipenasapi, Timotipi naimame naimanya Takange Gotepa, Kamongo Jisasa Kataisa-pipa awapa Tesalonaika yuu dokonya sosa kalyamino endakali dupanya pepa dake pyao peekelyamano. Goteme nyakama kandao mona epe mende palyetala nyakamanya mona doko lyuu lasekena.
Naimame loma soo pituu, nyakama pitaka masilyamali pyoo koteaka lao Gote kandao yaka pilino lenge.
Nyakamame Gote lao masoo minao kalai pilyamino dupapi, nyakamame endakali auu kayapimino dokome kyoto joo dupa nisilyamino dupapi, nyakamame Jisasa Kataisa lao masoo malisoo kyoto joo kalyamino dokopi dupa naimanya Gote-kisa Takange dokonya enombanya naimame kame nasingi.
Kaimia paluma, Goteme nyakama auu kayapala yapao nyiana lao naimame masoo kalyamano.
Doko, naimame Wai Pii Epe nyakama-kisa lao paneamano doko mee pii iki daa. Pii doko pupu lapaepi, Oli Sipitisapi paleta dokona, naimame etete kapana lao maseteama. Dopana nyakama auu pyoo kalyepale lao naima nyakama-pipa tole kateamano mana doko nyakamame masilyamino.
Naimapi Kamongo dokopimi piamanoli pyoo nyakamame piami. Nyakamame pii doko soo tanda longo neaminopa Oli Sipitisame nyakama mona yaepasia.
Dopa piamopa, masoo minao paenge endakali yuu Masetoniapa Akayapa dolaponya katenge dupa pitakame mana kandena lao nyakama kateami.
Kamongo dokonya pii lapae doko nyakama-kisa soo yuu Masetoniapa Akayapa dolaponya tayatelyamo. Dee nyakamame Gote masoo minilyamino dokonya atome pii doko yuu dupa pitakanya tayatelyamoaka. Tayatelyamo dokonya naimame pii mende dee lapenge nanjilyamo.
Nyakamame naima auu kayao lanyiamina lawapi, kiningi Gote lete katenge dokonya kendemane jemana latala, baanya Ikiningi doko kaiti-kisa katao ipatamo doko malisemana lao sambo gote dupa maita maitala Gote lao mona kapilyiamina lawapi dupa Masetonia tangepi Akaya tangepi dupame atome lengema. Goteme naima imbu kayatamo dokonya naima Pyoo Nyetamo Akali Jisasa doko, Goteme malunya sakatasia.
<range>
Kaimia paluma, naima nyakama kateamino dokonya ipao kalai piamano doko mee maa yangatae nakalyamona lao nyakama tangeme masilyamino.
Wambao Pilipae yuu dokonya endakali dupame naima kandanya palyetala, mee pyao koyasiamino doko nyakamame masilyamino. Dopa piaminoaka doko, naimanya Goteme naima nisiamopa paka nakayao baanya Wai Pii Epe doko lekeleke tao nyakama langiama.
Naimame nyakama mona sakatasoo pii langingi doko sambo pii lawapi, mona koo palyowapi, nyakama minakasowapi langya naenge.
Dopa lao langya naenya, Goteme Wai Pii Epe lao panenge kalai doko naima ditala kapana leamoli pyoo naimame pingi. Endakali dupame kapa lamo lena lao naimame dopa pyaa naenya, Goteme naimanya mona kandatala kapa lamo lena lao dopa pingi.
Naimame nyakama andiki andiki pyoo piipi mende etete naleamina lao nyakamame masilyamino. Dee oapi nyipu laka lao putiti kaenge doko yapae pyaanya sambo naleamina lao Gotemepi kandeaka.
Naima Kataisanya aposele dupa alyasale joo katapenge jiamoaka doko, nyakamapi endakali waka dupapimi naima lalyimili lao masala nayama. Dopa lao masala naenya, naima nyakama-pipa awapa kateamano dokopa patapata lao kateama. Enda mendeme baanya wane dupa wanawana lao isingili pyoo naimame nyakama isoo kateama.
<range>
Nyakama naimanya mona setenge endakali joo kateamino dokonya naimame nyakama etete auu kayapala mona epe paliuu Gotenya Wai Pii Epe doko iki nyakama langya naenya, naimanya mona doko apata nyakama diamaka.
Kaimia paluma, naimame kalai lekeleke tao tanda nao piamano doko nyakamame kame sala naenya, masilyamino. Naimame nyakamanya mende kenda pisala nayalanya kuka kotakapi naima tangenya kalai peta pyoo Gotenya Wai Pii Epe doko nyakama langiama.
Naimame nyakama Gote lao masoo miningi endakali dupa kandao etete epe tolao pyoo koopi mende napyoo kateamano doko nyakamapi Gotepimi kandatala kalyamino.
Takangeme baa tangenya wane dupa-kisa pingili pyoo, naimame nyakama mendai mendai lao dupa-kisa piamina lao masilyamino.
Nyakama Gotenya tii pipae dokonya katataminopa baame nyakama isoo katatopa lao ipupa leamo Gote dokonya mana dupanya etete kapa patae payalapale lao naimame nyakamanya mona minao sakataseta pupu laseta pyoo pii kyoto joo langiama.
Naimame Gotenya pii lapae nyakama langiamano doko nyakamame sepala endakalinya piina lao masala naenya, Gotenya pii angina lao masoo siami. Pii dokome nyakama masoo miningi endakali dupa pupu lasilyamo dokonya apata naimame koteaka lao Gote kandao yaka pilino lenge.
Kaimia paluma, Gotenya sosa dupa Kataisa Jisasa-pipa pakatae Jutia yuu ongonya katengemali pyoo nyakama kalyamino. Juta endakali dupame sosa dupa tanda maiyamino dopaka pyoo nyakama tata mendai dupame nyakama tanda diami.
Juta dupame potopesa dupa pyao kumasetala Kamongo Jisasa doko pyao kumasoaka petala naima apata tanda dyoo watao piami. Dupame endakali dupa pitaka yandapipi jetala Goteme mana auu kaenge doko tanga lengema.
Dokopa Goteme endakali tata waka dupa pyoo nyina lao naimame dupa pii lamailyamanopa Juta dupame kaitini lyokengema. Dupame dopa pyoo koteaka lao koo pilyamino doko pyoo tumbingima. Dopana indupa Gotenya imbu kaenge doko dupa-kisa ipatelyamo.
Kaimia paluma, wane muiyeneme endangi takangepi nakandengeli pyoo gii kuki mende naimame nyakama nakandeamanoaka doko, naimame nyakama masoo kateama. Dopa petala naimame nyakama etete kandawanimi kumapala kanja ipanya makande pyoo etete lekeleke teama.
Naimame nyakama kateamisa ipawani kayama. Namba Polome nyakama kateamisa ipawani kayapala ipatoo lao deaka makande peta peta pio. Dopaka doko, Sataneme naima minanjia.
Naimanya Kamongo Jisasa dee ipatamopa baanya enomba dokonya naimame api kandatamanopa lao masoo malisilyamape? Naimame api kandao mona epe palitamape? Naimame api yole etete andake doko jetamosa tama pitamape? Doko nyakamaka daape.
Kiningi, indupa naimame nyakama masetala eteke pyao mona yaepelyamano.
Tenge dokonya minao naimame kuki mende kapa pao malisala naenya Atenesa yuu ongonya akali lapoma iki katapenge jianya, Silipenasa nalimba iki katambana lao masetala nalimbame naimanya kaiminingi Timoti baame Kataisanya Wai Pii Epe doko endakali dupa lamaiyoo, Gotenya kalai awapa pyoo katenge doko nyakama kateamino ongonya epena leamba. Baame nyakama minao kyoto injisetala nyakamanya masoo miningi doko nisetamopa lao nalimbame baa epena leamba.
<range>
Nyakama tanda nao kalyamino dokonya nyakamanya endakali mendaipi mendeme aopyoo latala paka kayatamini lao dopa piamba. Doko, naima tanda nao katapenge doko nyakama tangeme masilyamino.
Ongonya naima nyakama-pipa awapa kateamano dokopa naima tanda natamana lao nyakama wambao langiama. Langiamanoli pyoo angi jiamo doko nyakamame masilyamino.
Tenge ongonya minao nambame kuki mende kapa pao malisala nayao nyakamame aipa pyoo masoo minao kalyamipi lao kanjanya Timoti epena leo. Makande pingi dokome aopyoo latala nyakama makande pitamopa naimanya kalai lekeleke tao piamano doko mee jetame lao epena leo.
Dopana, Timoti doko nyakama kalyamino ongonya katao naima kalyamano dakenya epapu ipupala nyakamame Gote lao masoo minao endakali dupa auu kaelyaminona lao atome doko baame naima langitilyamo. Nyakamame koteaka lao naima lao masoo mona epe palyetala naimame nyakama kandapuma laka lao masilyamanoli pyoo, nyakamame naima kandapuma laka lao masilyaminona lao baame naima langilyamoaka.
Ongonya kaimia paluma, nyakama Gote lao masoo minao katapimino dokome naima tanda nao kenda pipae nyoo katapumano dupa pitakanya mona epe palisilyamo.
Nyakamame Kamongo doko pupu lao minao payapimino kandatala naima indupa kalyakao kalyamano.
Nyakama mambele naima Gotenya enombasa etete mona yaepao kalyamano. Dopana, naimame nyakama kandao kapa pao Gote lao eteteaka yaka pilino lelyamano.
Masoo miningi mende daa jilyape lao nyakama enomba kandao kapa pisemana latala kuka kotakapi naimame lomaka singi.
Naimanya Gote-kisa Takange doko tangepa naimanya Kamongo Jisasa dokopame naima laminao nyakama kalyamino dokonya epena.
Naimame nyakama auu kaengeli pyoo nyakamame nyakama tangelapopi dee endakali dupa pitakapi auu kaenge doko Kamongo dokome andao andake injisekena.
Dopa pyoo pituu, baame nyakamanya mona doko pupu lasekena. Tenda naimanya Kamongo Jisasa baanya endakali etete epe dupa pitaka-pipa dee ipatamo dokopa, naimanya Gote-kisa Takange dokonya enombasa nyakama-kisa koo nasingi etete epe katatami.
Kaimia paluma, naimame pii dake etao lelyamano: nyakamame tolao payapengepi Goteme auu kaenge dupa pipengepi dupa naima-kisa mana nyiaminoli pyoo nyakamame pingima. Indupa naimame Kamongo Jisasanya kenge doko lao nyakamame epao dopa pyepale lao kyoto joo tee lelyamano.
Doko, naimame Kamongo Jisasanya pupu lapae dokome nyakama langiamano mana pii dupa pitaka nyakamame masilyamino.
Doko nyakamame endakalipi nyele-nyele paenge mana doko maita maitala epe tolao katamili lao Goteme masilyamo.
Nyakamanya akali mendai mendai lawame enda lanyepala mana etete epe minao andanda semaiyoo pilyanya enda lanyetoana lao masetae kalyepape.
Gote lao masala naenge netesa akali dupame mona sakatao mee nyowanimi kumao enda nyingimali pyoo nanyalapape.
Pii lelyo dokonya akali nyakamanya mendeme endakali yango doko kandao luiyamaiyoo minakasala nayalapape. Doko naimame wambao langyokondape pyoo langiamanoli pyoo, Kamongo dokome koo dopale dupanya yanu pingina lao langilyamano.
Doko, Goteme naima mana aii pyapae dupa minalapale lao ipupa laa naya. Mana etete epe dupa minalapale lao ipupa lea.
Tenge ongonya minao mana dutupa maita mailyamo endakali dokome endakali yango mende kandao maita maiya naenya, Goteme baanya Oli Sipitisa nyakama dilyamo doko kandao maita mailyamo.
Nyakama kaiminingi dupa auu kayao kalyepape lao pii mendapua pepa pyapenge tenge nasilyamo. Doko nyakama tangelapo mende auu kaya kaya pyoo kalyepale lao Goteme nyakama mana langitilyamo.
Kini, nyakamame Masetonia yuu doko pitakanya masoo miningi kaiminingi dupa pitaka auu kaelyamino. Kaimia paluma, nyakamame dee epao dopa pyepale lao naimame nyakama kyoto joo langilyamano.
Nyakamame ema napyoo andiki pyoo katao, pyakane nakatao, kingimi kalai pyoo katao pimua laka lao masoo pyoo kalyepape.
Nyakamame netesa endakali dupanya enombanya auu pyoo katamana latala, nyakama-kisa mende daa jala naena lao dopa pyepape.
Kaimia paluma, nyakamame endakali isa palipiamino dupa kandao masala naenge endakali joo nakatapimi laka lao masilyamano. Naima Gotepa lete etete tole katatamana lao masoo malisala naenge endakali dupame pingimali pyoo, nyakamame mona kenda nakayapimi laka lao masilyamano.
Doko, Jisasa kumapala dee sakateana lao masoo minao paelyamanoli pyoo, Jisasa lao masoo minao isa palipiamino endakali dupa Goteme Jisasa-pipa tole pyao laminao ipatana lao masoo minilyamanoaka.
Kamongo dokome leamoliaka pyoo naimame nyakama dapa langilyamano: Kamongo doko dee ipatamo dokopa naima kumala nayao lenge tao katatamano dupame endakali isa palipiamino dupa nyoo maita pyatala wambala nayatama etete daa.
Kamongo doko tangeme kaiti doko yakinatala isa ipatamo dokopa baame mona ipupa lao puu lao lao, enjele isingi dokome wii lao, Gotenya beto doko lao pita. Dokopa Kataisa lao masoo minao kumiamino endakali dupa wambao sakatatami.
Dokopa naima kumala nayao saka katatamano dupapi wamba kumiami endakali dupapimi Kamongo doko ketae kandanyalapale lao kopa dupanya yapa nyimina ketae pata. Dopa pitamopa naima koteaka lao Kamongo dokopa tole katatama.
Dopana, nyakamame pii dutupa lao mende mona yaepasa yaepasa pyoo kalyepape.
Kaimia paluma, dopa pitamo doko ee kana utupa patatamopana lawapi yuu gii dokonyana lawapi endakali mendeme nyakama langyuu pepa pyao peakapenge tenge mende nasilyamo.
Doko, pake nenge endakali mende ipapomo lao masala naengesa epengeli pyoo Kamongo dokonya gii doko ipatana lao nyakama tangeme masokondape pyoo kalyamino.
Endakali dupame epe yuu yongapumopa naima auu pyoo kalyamanona latamino gii dokopaka enda wane tongata pilyamo doko maita pingi dokotekee joo koyasingi doko dupa-kisa lee mendai andinyala ipata. Dokopa dupa paka pupenge nanjeta.
Dopaka doko, kaimia paluma, nyakama iminjingi dokonya nakalyamino. Pake nenge endakali mende epengeli pyoo gii doko nyakama-kisa naipata.
Nyakama pitaka tii pingi dokonya wane joo katao kotaka gii dokonya wane joaka kalyamino. Naima kukapa iminjingipa dolaponya nakalyamano.
Dopana endakali waka dupa luu palengemali pyoo, naima luu palya naenya, lenge tao katapala naima tange isoo katamana.
Luu palenge endakali dupa kuka palengema. Bia akipi longo lao napala kyekenge endakali dupa kuka nao kyekengema.
Dopaka doko, naima kotaka kalyamano dupame tange isoo katamana. Isoo katao pituu, yanda pyaanya konambi miningili pyoo naimame masoo minao paengepa auu kaengepa dolapo minao katamana. Yanda pyaanya aiyombanya andu pingili pyoo etete pyoo nyepae katatamana lao masoo malisoaka katenge doko andu pyoo katamana.
Doko, Goteme naima baanya imbu kaenge doko nyetaminopa lao kalyepape laa naya. Daa, naimanya Kamongo Jisasa Kataisame naima pyoo nyina lao kalyepape lea.
Kataisa doko naimanyana lao kumikea. Naima lenge tao katatamanopi kumatamanopi baapa awapa katatamana lao baame dopa pia.
Ongonya nyakamame mende mona yaepasa yaepasa pyoo, mende pupu lasa lasa pyoo pilyaminoli pyoo pyoaka kalyepape.
Kaimia paluma, nyakama naimame dapa langilyamano: nyakamanya kainanya kalai pilyamino akali dupa nyakamame andanda semaiyoo kalyepape. Akali dupame nyakama minao tolasoo isoo katena lao Kamongo dokome katena lea.
Kalai dopale pilyamino dokonya nyakamame akali dupa auu kayao eteteaka andanda semaiyoo nyakamalapo mona soloo pyoo kalyepape.
Kaimia paluma, naimame nyakama kyoto joo langilyamanona, makamaka kaenge endakali dupa maka nakaena lao lamaiyepape. Mona endaki minapae dupa pupu lasalapape. Tambo lapae dupa kingi maiyoo nisalapape. Endakali dupa pitaka lao masetala yapa maka nakayao malisoaka kalyepape.
Endakali mendeme mende-kisa koo pitamo dokopa itingi yanu pyao koo napina laapape. Dee nyakamame koteaka lao mende epe pii pii pyoo endakali waka dupa pitaka-kisa epe pimua laka lao masoo pyepape.
Koteaka lao mona yaepao kalyepape.
Koteaka lao loma soaka kalyepape.
Upa pitakame nyakama-kisa andinyala ipatamopa nyakamame Gote lao yaka pilino laapape. Nyakamame dopa pimili lao Goteme Kataisa Jisasa dokonya katao masilyamo.
Nyakamame Oli Sipitisanya itate doko konjembala nayalapape.
Gotenya pii panao langilyamino dupa koo lamona latala daa laa nayalapape.
Dupa pitaka makande petala epe doko minokondape pyoo minalapape.
Koo pingi tata dupa pitaka wandinya nepao kalyepape.
Epe yuu yongasingi Gote tangeme nyakama etete epe injisokondape pipya laka lao masilyamano. Naimanya Kamongo Jisasa Kataisa dee ipatamo dokopa nyakamanya imambupi monapi yongepi dutupa auu pipae joo nyakama-kisa koo tengepi mende nasipya laka lao masilyamanoaka.
Nyakama ipupa lelyamo Gote dokome mende pitoo latala kini pingina, dokome angi pita.
Kaimia paluma, nyakamame naima lao masetala Gote lao loma salapapeaka.
Nyakamame masoo miningi kaiminingi dupa auu pyoo katena lao Gotenya endakali dupame pipengeli pyoo mende kopyoo nunu pii pii pyoo kalyepape.
Kamongo dokonya kenge doko lao nyakamame masoo miningi kaiminingi dupa pitakame sina lao pepa dake itaki pyalapape lelyo.
Naimanya Kamongo Jisasa Kataisame nyakama kandao mona epe palyekena.
Namba Polopi, Silipenasapi, Timotipi naimame naimanya Takange Gotepa, Kamongo Jisasa Kataisa-pipa awapa Tesalonaika yuu dokonya sosa kalyamino endakali dupanya pepa dake pyao peekelyamano.
Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Kaimia paluma, naimame koteaka lao nyakama lao masetala Gote kandao yaka pilino lapenge. Dopa pipenge mana doko epe. Doko, nyakamame eteteaka masoo minama-minama pyoo minao katao nyakama mendai mendai lao dupa pitakame mende auu kayamaima-kayamaima pyoo kalyamino.
Dopa pyoo kalyamino dokonya naima tangeme Gotenya sosa dupanya nyakama dapa lao lalyingi: nyakama watao pilyamino dupanyapi kenda pipae nyoo kalyamino dupanyapi dupa pitakanya nyakamame yapa maka nakaenya masoo minao kalyaminona lao lalyingi.
Nyakamanya mana dokome Goteme mana tolatae minao endakali dupa yapengena lao laitaka pilyamo. Dee nyakama baame isingi panda dokonya kapa pao katapengena lao masingi doko laitaka pilyamoaka. Baame isingi panda dokonya nyakama katatamana lao masetala tanda nyilyamino.
Nyakama kenda pipae dilyamino endakali dupa Goteme mana tolatae minao yanu pyao kenda pipae maita.
Dopa petala nyakama kenda pipae nyilyamino dupa naima-pipa mona yaepao koto kalyepa lata. Kamongo Jisasa baanya enjele pupu lapae dupa-pipa kaiti-kisa katao itate yuli-pipa tambetambe panao ipatamo gii dokopa dopa lata. Gii dokopa baame endakali baa lao masoo awapa nakatengepi, naimanya Kamongo Jisasanya lao Wai Pii Epe doko watao minala naengepi, dupa-kisa yanu nyeta.
<range>
Kamongo dee ipatamo gii dokopa pituu, endakali dupame yanu nyoo baanya enombasa watao pyatae katao baanya pupu lapae etete tii pipae doko nakandao koyawaka katatami. Gii dokopa baanya endakali dupame baa lalyetami. Kini, baa lao masoo miningi dupa pitakame baa tama pitami. Dee naimame Gotenya pii nyakama langiamano doko masoo minao kalyamino dokonya nyakamame apata dupa-pipa tama pitamiaka.
<range>
Dopa pitamino doko masetala, naimanya Gote dokome nyakama ipupa lateamo doko watao minalapale lao baame nyakama kapa pisina lao naimame loma sekenge. Nyakamame etete epe joo katapumali lao masilyamino doko Goteme baanya pupu lapae dokome angi injisekena lawapi, dee masoo minao kalai pyepale lao Goteme pupu lasekena lawapi, koteaka lao loma sekelyamanoaka.
Dopana, mana dutupame naimanya Kamongo Jisasa lao nyakamame lalyetaminopa baame nyakama lalyetaka. Naimanya Gotepa Kamongo Jisasa Kataisapame mona epe palyoo dopa pitambi.
Kaimia paluma, naimanya Kamongo Jisasa Kataisa dee ipatamo dokopa Goteme naima baa-pipa nyoo kambu pyatamo dokopa dolaponya naimame pii dake nyakama langimana lao masilyamano: endakali mendapuame nyakama langyoo Kamongo Gotenya gii doko ipateana lao pilyamino. Pii doko waka mendeme lungu pitamopa lataminopi, dee dupanya monameaka masetala lataminopi, dee dupame lao pituu, naimame dopa lao pepa pyao pyasiamina lataminopi mende pyoo pilyamino. Dopa pyoo pilyaminona, nyakamame pii dopale dupa sepala yapa walu lao paka nakayalapape.
<range>
Mendeme nyakama sambo pii manapi opale mendeme minakasina lao kayala nayalapape. Doko, Kamongo doko ipatala nayatamopa, wambao endakali longo dupame Gote maita maitaminopa Gotenya pii tanga lenge akali yuu koo dokonya pupenge doko panao katata.
Tanga lenge akali dokome endakalimi Gotena lao tama pingima dupa pitakanya yandapipi jeta. Baame baa tange dupa pitakanya alyasale joo kalyona latala, Gotenya panda nyoo katapala baaka Gotena lata.
Wamba namba nyakama-pipa awapa katao nambame dutupa langio doko kame setelyamipi?
Akali dokonya Goteme gii setakamaiyamo dokonya panatamopa lao mendita mendeme indupa baanya kaitini lyokelyamo doko nyakamame masilyamino.
Gotenya pii tanga lenge mana yalo petae doko indupa sakatatelyamo. Sakatatelyamoaka doko, mendeme kaitini lyokelyamo dokome lyokatayaka katatamopa Goteme nyokonyetala kaitini setatamo gii dokonya tuu lata.
Dopa pitamo dokopa tanga lenge akali doko panatamopa Kamongo Jisasa doko tii pyoo dee ipatamo dokopa, baanya pii poopo dokopa dolapome baa pyao kumasoo etete koyaseta.
Tanga lenge akali doko Satanenya pupu lapae dokome panaseta. Dopa pitamopa baame sambo kalai pupu lapaepi, paka pipaepi, kongalipi dupa pyoo dee koyao kalyamino endakali dupa koo pimaiyoo etete minakaseta. Koyao kalyamino endakali dupame kiningi pii nyakama pyoo nyingi doko auu kayao sala naelyamino tenge dokonya dupa koyatami.
<range>
Tenge dokonyaka dupame sambo pii dupa masoo minina lao minakasingi mana dupa Goteme dupa-kisa epena lelyamo.
Dopana, kiningi pii doko masoo minala naenya, koo pingi mana dupa tama pyoo kalyamino endakali dupa pitaka Goteme yapapala yanu nyeta.
Dopaka doko, Kamongo dokonya mona setenge kaimia paluma, naimame koteaka lao nyakama lao masetala Gote kandao yaka pilino lapenge. Oli Siptisame nyakama etete epe injisilyamo dokopa kiningi pii doko masoo minilyamino dokopa dolapome nyakama Goteme pyoo nyotopa lao tee piamo dokopa yapao nyia-pyaa.
Nyakama pyoo nyepae naimanya Kamongo Jisasa Kataisapa tii pipae katatamina lao Wai Pii Epe naimame langiamano dokonya-kaita Goteme nyakama ipupa latea.
Dopana, kaimia paluma, nyakamame kyoto joo katapala Gotenya mana naimame piimipi pepanyapi langiamano dupa watao minalapape.
Naimanya Takange Gote dokome mona epe palyoo naima mona setapala, tanga tangapi mona yaepao auu pyoo masoo malisoo kalyepape latea. Baapa naimanya Kamongo Jisasa Kataisa tangepame nyakamame mana epe dupa pitaka minao pii epe dupa laapale lao nyakama pupu lasoo mona kyoto injisekena.
<range>
Kaimia paluma, pii dake etao langilyamano: Kamongonya lao pii doko nyakama-kisa alo pyao tayamopa nyakamame auu kayaminoli pyoo endakali waka dupa-kisa alo pyao tayao patamopa dupame auu kaenalena Goteme naima nisina lao loma salapape.
Tuu pyoo koo pingi endakali dupanya kingilyaka naima pyoo nyina lao nyakamame loma salapapeaka. Doko, endakali longome Gote lao masoo minala naelyamino.
Dopaka doko, nyakamame Kamongo doko tungi pyao katapenge. Baame nyakama kyoto injisetala, akali koo dokome koyasala naena lao isoo katata.
Naimame kalai pyepape leamano dupa nyakamame pyoo pilyaminona, tangapi dopaka pitamina lao Kamongo dokome naimanya mona sakatasipumopa masalakao masilyamano.
Goteme nyakama auu kayamo dokopa Kataisa kyoto joo kateamo dokopa dolapo masokondape pyepale lao, Kamongo dokome nyakama pyoo laminao paena.
Kaimia paluma, Kamongo Jisasa Kataisanya kinginya katao naimame kyoto joo nyakama dapa langilyamano: masoo miningi kaiminingi mendeme naima-kisa mana nyiamo dupa watao minala naenya maka maka kayao mee katatamo doko-pipa nyakama awapa nakalyepape.
Naimame mana miniamano dupa nyakamame watao minapenge doko nyakama tangeme masilyamino. Wamba naima nyakama-pipa awapa kateamano dokopa naima maka maka kayao mee katapala nyakamanya mende-kisa nee mee nyala nayama. Dopa napinya naimame nyakamanya mende kenda pisala nayamana lao kuka kotakapi lekeleke tao kalai petala nee nao kateama.
<range>
Naimame nyakama-kisa nee mee nyiamali kapaka doko, nyakamame naimanya mana watao minalapale lao mana langyuu piama.
Wamba naima nyakama-pipa awapa katao pituu, “Endakali mende kalai pyuani nakayatamo kandao doko, baa nee nanapengena,” lao mana langiama.
Naimame dopa lelyamano doko, nyakamanya endakali mendapuame kalai mendaipi mende napinya maka maka kayao mee katapala, wakamanya dupanya tipa-tipa pyoo paelyamino lapae doko sepala lelyamano.
Kamongo Jisasa Kataisanya kinginya katao naimame endakali dopale dupame dapa pipimili lao kyoto joo lelyamano: dupame mona paliuu katao kalai petala tangenya nee dupa nao katena lelyamano.
Dopana, kaimia paluma, nyakamame mana epe dupa minalanya maka nakayalapape.
Naimame pii pepa pyao peekelyamano datupa endakali mendeme watao minala naya kandeno doko, nyakamame kandokondape petala baa elya kaenalena awapa nakalyepape.
Dopaka doko, nyakamame baa yandapipina lao masala naenya, nyakamanya masoo miningi kaiminingina lao masetala kandao isoo mana lamaiyepape.
Mona lyuu lasingi Kamongo dokome koteaka lao mana tata tata dupa pitakanya nyakamanya mona doko lyuu lasekena. Kamongo doko nyakama pitaka-pipa awapa kalyepape.
Namba Polo tangeme pii dalapo pepa pyekelyo: nyakama auu pyoo kalyepape. Nambame pepa pilyo dupa pitakanya nambanya kingi kandena lao makande mendai dakeaka minao pingi.
Naimanya Kamongo Jisasa Kataisame nyakama pitaka kandao mona epe palena.
Namba Polo Kataisa Jisasanya aposele. Naima Pyoo Nyingi Gote dokopa masoo malisoo kalyamano Kataisa Jisasa dokopa dolapome namba aposele kalyale leambinoli pyoo kalyo.
Naimame masoo minao kalyamano dokonya nambanya wane angi Timoti embanya pepa dake pyao peekelyo. Takange Gotepa naimanya Kamongo Jisasa Kataisapame emba kandao mona epe palyetala kondo kayao embanya mona doko lyuu lasekena.
Wamba namba Masetonia yuu dokonya pao pituu, emba Epesasa yuu dokonya katape lao kyoto joo langioliaka pyoo indupa dee langilyo. Embame endakali dupa lamaiyoo, mana pii waka dupa laa nayao, tindi piipi, akali wamba yumbange paliuu epeaminoli pyoo kenge lao atome pii londanyoo lengema dupapinya kale katao nasina lape. Pii dopale dupanya mee kaina pii dupa pyakalyetala Gotenya pyoo nyingi masoo miningi dokonya-kaita panasiamo doko pyakalyala naenge.
<range>
Dopana embame pii doko lamaiyoo pituu, endakali dupame mona auu petae paliuu masingi epe mende palyetala sambo laa nayao masoo minokondape pyoo auu kayao katena lao lamaipi.
Endakali mendapuame mana epe dupanya pakutala, tenge nakatenge pii dupa lao kaita waka mendenya pateami.
Dupame Gotenya mana setapae dupanya lao mana lenge akali joo katamana lao masetala pii lelyamino dupa tangeme masala nayapala, pii kyoto joo lelyamino dupanya tenge masala nayawaka lelyamino.
Dopaka doko, mana setapae dupanya pipengeli pyoo endakali mendeme pitamopa, mana setapae dupa epe jetana lao masilyamano.
Goteme endakali epe tolatae dupa lao masetala mana setapae dupa setala nayana lao masemana. Mana setapae dupa minala nayao pii tanga lenge endakali dupapi, Gote maita maiyoo koo pingi endakali dupapi, mana epe minala nayao luiyao paenge endakali dupapi, takange pyao kumasingi dupapi, endangi pyao kumasingi dupapi, endakali yango pyao kumasingi dupapi, kepo kolao paenge dupapi, akali yango elya pingi pingima dupapi, endakali yango pake nyoo penge dupapi, sambo lenge dupapi, sambo lao pituu kiningi etete lelyona lenge dupapi, dutupanya Goteme mana setapae dupa setea-pyaa. Dee mana koo tata dupame mana tolatae doko pyao nenge dupa pitakanya baame mana setapae dupa seteaka-pyaa.
<range>
Gote etete mona yaepao katenge dokonya Wai Pii Epe tii pipae baame namba isakape lao diamo dokonya mana pii tolatae doko palenge.
Naimanya Kamongo Kataisa Jisasa namba pupu lasiamo doko kandao nambame yaka pilino lao kalyo. Baame namba kandao embame mende pitoo latala kini pyoaka katatena lao masetala, kalai dokonya pyoo kalyale leamo dokonya nambame baa lao yaka pilino lao kalyo.
Wamba nambame baa kilya kandao mana koo dupa minao baa pimaiyoo etete luiyao kateo. Dopa pyoo katewaka doko, nambame masala nayao katao, Kataisa doko lao masoo minala nayao pyoo kateo dokonya baame namba kondo lea.
Naimanya Kamongo dokome namba kandao eteteaka mona epe palipumopa, namba Kataisa Jisasapa pakatae katao baa lao masoo minao endakali dupa etete auu kayao kalyo.
Kataisa Jisasame isa yuu dakenya endakali koo pingi dupa pyoo nyala epeana lapae silyamo pii doko etete kiningi nyoo minao payapenge lamo. Endakali koo pingi dupanya mupa doko namba.
Dopaka doko, tenge dokonya Jisasa Kataisa dokome namba kandao yapa maka nakaenge lamo lao endakali dupame kandena lao baame namba kondo lea. Dopana baa lao masoo minatala lete etete katatamino endakali dupa kandao Jisasame yapa maka nakaenge dokonya makande mupa doko namba.
Yuu gii dupa pitakanya Kamongo Kiŋi kumala nayao panala nayao katenge Gote mendai iki doko lao tanga tangapi andanda semaiyoo tama pyoo katapenge. Kiniaka.
Nambanya wane Timoti, wamba akali mendapuame potopesa joo emba kandao pii leaminoli pyoo nambame pii lelyo dupa embame nyoo minao payape lao emba-kisa setelyo. Embame pii leamino doko minao katao yanda epe pipenge doko pyoo katape.
Embame masoo minao katao masingi epe mende paliuu katape. Endakali yangi dupame masingi epe doko daa latala nyakamanya masoo miningi dokonya lombapae sepala koyateami.
Endakali dopale dupanya akali Aimeniasapa Alekesandapa dolapo kalyambino. Akali dolapome Gote kilya kanja naenya mana nyina lao Satanenya kingilyaka maitio.
Nambame wambao nyakama langyuu pituu, nyakamame endakali pitaka nisoo, loma soo tee lao tama pyoo yaka pilino lao kalyepapena lelyo.
Nyakamame kamongo kiŋi dupapi, alyasale joo katenge akali dupa pitakapi dupa nisoo loma soo kalyepapeaka. Dopa pitamino dokome naima pitaka ema napyoo elyakalao katao, Gote etete auu pyoo minao male male nalao katatama.
Dopa pyoo katao loma singi doko naimanya Pyoo Nyingi Gote dokome epena lao masoo auu kayao kalyamo.
Baame endakali pitaka pyoo nyipu laka lao masoo kalyamo. Dee endakali pitakame pii kiningi doko soo masipimi laka lao masoo kalyamoaka.
Gote baa mendai iki kalyamo. Gotepa endakalipanya kainanya katao nyoo pyasingi akali mendai iki Kataisa Jisasa doko kalyamo.
Baa tangeme yole mende joo endakali dupa pitaka kii tamao nyia. Kataisame dopa piamo dupa Goteme gii seteamo dupanya panasia.
Tenge dutupanya Goteme namba aposele kata leamopa pii lao panao kalyo. Baame namba netesa endakali dupanya masoo miningipa kiningi piipa dolaponya mana lamaiyoo kata lea. Nambame sambo laa nayao kiningi lelyo.
Dopana yuu pitakanya akali etete epe dupame imbu nakayao atete napyoo kingi minalyetala loma sipimi laka lao nambame masilyo.
Enda dupame dopaka pyoo yongenya pitamino dupa elya kaele lao mona paliuu pipimi laka lao nambame masilyo. Asili kumao mandengepi, opale golome wasepaepi, mamakupi, kolosa muni longome sambengepi dupame yati napipimi laka lao masilyo.
Dopale dupame yati napinya kalai epe dupame yati pipimi laka lao nambame masilyo. Dopa pitamino doko naimame Gote lao masoo minao paengena lenge enda dupa-pipa kapa pata.
Enda dupame dupa pitakanya anasale joo mana nyoo ema napyoo pitipenge.
Enda dupame endakali mana lamaiya nayao, akali isala nayao, mee ema napyoo petena lao nambame daa lenge.
Doko, Goteme akali Atame wambao wapupala, maitakao enda Epa wapuiya-pyaa.
Atame dokome sambo pii doko nyoo nea daa. Enda dokome sambo pii doko nyoo napala Gotenya pii nepao koo pia-pyaa.
Dopaka doko, enda dupame masoo minao auu kayao, mana epe dupa minao mona paliuu pitatamino kandao doko, wane mandelyamino dokonya Goteme dupa pyoo nyeta.
Akali mendeme setao katenge akali katapuli lao masilyamo dokome kalai epe mende pitoo lao masilyamona lapae silyamo pii doko etete kiningi.
Dopana baa-kisa tenge nasina lao katapenge. Baanya enda mendai pitipenge. Baa bia akipi epao nala nayao mona paliuu, mana epe minao katapenge. Baame endakali opone minao, mana auu pyoo lao, bia akipi masetae soo nala nayao, pyao napyoo, andiki pyoo, laiya laa nayao katapenge. Baa muni putiti nakayao, baa tangenya palu dupa auu pyoo isoo, baanya wane dupa baanya pundipundi joo baa auu kayao lalyina lao katapenge.
<range>
<range>
Baa tangenya palu dupa dopa pyoo isepengena lao masala naenge tamo kandao doko, aipa petala Gotenya sosa doko baame setao katatape?
Akali ene epapu mona kapilyetae mende setao katenge akali nakatapenge. Aopyoo latala baa luiyapala lombapae setamopa, Goteme Satane yapeamoli pyoo baa yapata.
Netesa katenge endakali dupame setao katenge akali doko baa auu pipae lena lao katapenge. Aopyoo latala endakali dupame baa elya pisetaminopa Satanenya kone makatae ongonya baa lyeta.
Nisingi akali dupame dopaka pyoo male male nalao katapenge. Dupame pii lapoma laa nayao, bia akipi longo lao nala nayao, munipi opale longo waa palyoo nyalanya putiti nakayao katapenge.
Dupame masingi epe dokome masoo minao paenge dokonya Goteme yalo pyoo masiamo doko minao katapenge.
Nyakamame nisingi akali dupa wambao makande pyepape. Dupa-kisa koo tengepi mende nasetamo kandao doko, dupame nisingi kalai pyoo katapenge.
Dee dupanya enda dupame dopaka pyoo male male laa nayao pitipenge. Dupame nambonambo napyoo bia akipi epao nala nayao mende pimana latamino dupa pitaka kini pyoaka pitipenge.
Nisingi akali dupanya enda mendai lao pitipenge. Dupame nyakamanya wane dupapi nyakama tange palu dupapi dupa auu pyoo isoo katapenge.
Nisingi akali kalai auu pyoo pingi dupa kenge singi. Dupame Kataisa Jisasa lao masoo miningi dokonya pii doko pakapi mende nakayao lao katatami.
Namba emba kalyeno ongonya yapa ipupu laka lao masetala, pii datupa embanya pepa pyao peekelyo.
Dopaka doko, mendita mendeme namba minanjetamo kandao doko, Gotenya tata dupa-pipa aipa pyoo katapengepe lao embame pepa dakenya kandao mana nyepe. Nambame Gote lete katenge dokonya sosa doko kandao lelyo. Sosa doko kiningi pii lapae dokonya paka pinginapi joo katenge.
Naimame Gote minao kalyamano dokonya baame yalo pyoo masiamo doko kiningi etete andake lamona lelyamano. Baa yonge katao panea. Sipitisa dokome baa kapana lao laitaka pia. Enjele dupame baa kandeami. Endakali dupa pitaka baanya lao pii lamaiyami. Isa yuu dakenya baa lao masoo miniami. Goteme baa tii pipae dokonya ketae lanyia.
Oli Sipitisa dokome panao lao pituu yuu gii maitakao ipatamo dupanya endakali mendapuame masoo miningi doko yakinatala enjele koo minakasingi dupanya pii dupa sakamaiyowapi, enjele koo dupanya mana pii lapae dupa nyoo minawapi pitami.
Dupanya masingi yukuoo nyepae dupame sambo mana watao minatala sambo pii latami.
Dupame endakalipa nyala nayalapa, nee mendapua nala nayalapa lao daa lao katatami. Goteme baanya kiningi pii lapae doko masokondape pyoo masoo miningi endakali dupame yaka pilino lao nena lao wapuiyamo dupa sambo lenge endakali dupame daa lao nee nyoo katatami.
Goteme wapuiyamo dupa pitaka epe lamo. Mende daa lao nepala nayapenge. Dupa pitaka yaka pilino lao nyepenge.
Doko, Goteme wapuiyamo dupa pitaka baanya pii lapae dokopa loma singi dokopa dolapome etete epe injisingi.
Embame pii dutupa naimanya masoo miningi kaiminingi dupa lamaiyoo katateno dokome emba Kataisa Jisasanya kalai pyakamaingi akali epe joo katate. Embame masoo miningi dokonya pii lapae dupapi, mana pii epe lapae nyoo minao payapino dupapi, dutupa minao pupu lao katate.
Embame yuunya mee tindi pii enda wambake dupame lengema dupa nasoo waka katape. Embame Gote minao payalanya mana nyoo makande peta peta pyoo pyoaka katape.
Yonge doko pupu lasoo mana nyoo makande pingi dokome naima kuki nisingiaka doko, Gote minao paenge dokome naima upa pitakanya nisingi. Dokome naima indupa kalyamano doko auu pyoo katao, dee tanga tangapi katatamano dokonya auu pyoaka katatamana lapae silyamo.
Pii dopa lapae silyamo doko etete kiningina lao masoo minapenge lamo.
Naimame ongonyaka kalai pyoo katao lekeleke telyamano. Doko, naimame Gote lete katenge doko lao masoo malisoo kalyamano. Baa endakali dupa pitakanya Pyoo Nyingi Gote. Baa lao masoo minilyamino endakali dupa baame etete pyoo nyingi.
Embame mana dutupa watao minina lao mana lamaiyoo katape.
Endakali mendeme emba patange lamo lao kilya kanja naenalena, embame pii latepi, mana minatepi, endakali auu kayatepi, masoo minao payatepi, tolao pyoo katatepi dutupame masoo miningi endakali dupa makande minao maipi.
Embame endakali dupa Gotenya pii doko itaki pyao lamaiyowapi, dupanya mona sakatasakamaiyowapi, mana lamaiyowapi pyoo katao namba ipato gii dokonya tuu lape.
Wamba isingi akali mendapuame Gotenya pii mendapua latala embame Gotenya kalai pitina lao aiyomba minani pyekeaminopa epe mee nyiino doko aopyoo latala mee sina kayate.
Embame kalai dutupa makande pyoo pima-pima pyoo pyoo patenopa endakali pitakame kandena lao embame kalai dutupanya etete mona maitae katao pyokondape pyoo pipi.
Embame emba tange kandao katape. Mana lateno dupa embame masoo lape. Embame kalai dupa pyoaka katape. Dopa pitino kandao doko, embame emba tange pyoo nyoo, dee embanya pii soo kalyamino endakali dupa pyoo nyoaka piti.
Embame akali lyanga mende puu lao pyalanya laa naenya, takange mana lamaingili pyoo mana lamaipi. Kolele dupa kaiminingina lao masoo, enda wambake dupa endangina lao masoo, kolele dupa pimalengena lao masoo, etete tolao pyoo katao mana lamaiyoo pyoo katape.
<range>
Embame enda walyakae tapuita napetenge dupa andanda semaipi.
Dopaka doko, enda walyakae mendenya wane tamopi aputingi tamopi katengema tamo kandao doko, dupame wambao dapa pyoo mana nyepenge: nyakama Gote minao katao endangi takangepi dupame wamba nyakama nisiamino dokonya yanu pyao nisokondape pitamino mana doko Goteme auu kaenge.
Enda walyakae tapuita napetenge mendeme baa iki pitipala, Goteme baa nisetana lao masetala kuka kotakapi tee lao loma soo petenge.
Dopaka doko, enda walyakae tangeme masilyali pyoo luiyao paenge doko lete petelyamopapi baa kumapae joo petenge.
Enda walyakae dupa-kisa tenge mende nasina lao embame pii utupa mana lao lamaipi.
Endakali mendeme baanya puu dupapi, dee angi baa palu dupapi, dutupa nisala naenge dokome Gote lao masoo minala nayao maita maingi. Dopa pilyamo dokome baa etete koo joo netesa endakali dupa-pipa kapa napenge.
Enda walyakae ee kana kingi ita tokange napetenge dupanya kenge nyoo setakamaiya nayape. Ee kana kingi ita tokange pitipae, wamba akali mendainya iki peteapi, mana epe miningipi, wane mondo pingipi, endakali opone miningipi, Gotenya endakali dupa auu pisingipi, endakali kenda pipae nyoo katenge dupa nisingipi mana epe dupa pitaka watao minawaka petengena lao kenge singi enda dupanya kenge nyoo setakamaipi.
<range>
Embame enda walyakae kolele dupanya kenge setakamaiya nayape. Dupame akali nyowani kaelyami dokome Kataisa yakinatala akali pupuma laka lao masingima.
Dopa petala enda dupame nyakamanya pii wambao lanya seteamino doko nepelyami dokome pyalanya pyoo lamaipenge jingima.
Dee mana koo dokonya konda pyoo enda walyakae kolele dupame anda lyaa dii lao payao kalai napyoo mee pitimana lao mana nyingima. Dee dupame mee napituu, pii nambonambo pyoaka, wakamanya dupanya tipa-tipa pyoo payao pii nalapenge dupa lao paengemaka.
Dopana, enda walyakae kolele dupame akali pupala wane mandyuu nyakamanya palu dupa isipimi laka lao masilyo. Dopa pitaminopa yandapipi mende naima kandao pii koo lenge kaitini mende naseta.
Yangi dupame mana epe dupa yakinatala Satane watao patelyamino.
Masoo miningi enda mende enda walyakae-pipa petenge tamo kandao dupa tange nisepenge. Dopana, enda walyakae tapuita napetenge dupa sosame nisalanya kenda nakaena lao dopa pipenge.
Isingi akali kalai auu pyoo pingi dupa nyakama sosa dupame eteteaka andanda semaipenge. Kiningi nyakama kandao etete kyoto joo pii manapi langyuu kalyamino dupa etete andanda semaipenge.
Doko Gotenya pii pepa pyapae singi dokonya dapa lapae silyamo: “Embame mena pulumakao wiisa dii moko katao tambelyamo dokonya nengekaita doko yaki pyoo tambombala nayape.” Dee, “Kalai pingi akali mendeme baanya yole nyalanya kapa pengena,” dopa lapae silyamo.
Endakali mendeme isingi akali mende-kisa tenge setea kandeno doko, embame mee ambe nasepe. Endakali lapomapi dee tepomapi mendatupame lengeme kandatala laa ipatamino dokopa embame sepe.
Isingi akali koo pyoo paenge dupa embame endakali pitakanya enombanya pyalanya lape. Isingi akali waka dupame sepala paka kaena lao dopa pipi.
Gotepi, Kataisa Jisasapi, dee enjele Goteme yapao nyiamo dupapi dutupanya enombanya nambame emba langyokondape pyoo langilyo. Embame kalai mende pyaanya emba tangeme wambao maseteno dokonya pyaa nayao, mana pii dutupa auu pyoo kandao minao katape. Embame mende kandao mende peta mende kandao mende peta pyoo opale mende napipi.
Akali mendeme Gotenya kalai pina lao embame aiyomba yapa minani pyakamaiya nayape. Endakali waka dupanya koo pingi dupa embame mokosoo nyala naenya, koo mende emba-kisa nasina lao isoo katape.
Embame mee endaki iki nao nakatenya embanya ingi dokopa dee emba paa longo lao yaina nyingi dokopa dolapo lao masetala, waene kuki mende napa pipi.
Endakali mendapuanya koo pingi dupa wambao panelyamopa naimame yapa yapenge. Dopaka doko, endakali mendapuanya koo pingi dupa yalo petala maitakao panenge.
Epe pingi dupa dopaka pyoo panengeaka. Panala naenge dupa tanga kapa pao yalo petae naseta.
Endakali mendeme Gotepi baanya mana piipi dupa kandao pii koo laa naena lao, kendemane dupame nyakamanya akali andake dupa etete andanda semaipengena lao masepenge.
Kendemane dupame nyakamanya masoo miningi akali andake dupa kaiminingi kalyamino dokonya kilya kanja naenya kalai auu pyoo pyakamaipenge. Doko, kendemane dupame kalai pilyami dupa mambele Gote lao masoo miningi akali andake dupame oapi epe dupa nyoo kalyaminopa, kendemane dupame auu kaengema. Embame pii dutupa mana lamaiyokondape pyoo lamaipi.
Endakali mendeme mana pii waka mende lao katao, naimanya Kamongo Jisasa Kataisanya pii tolatae dupa nasoo, Gote minao paenge dokonya mana pii lapae dupa nasoaka katatamo endakali doko baa luiyao katao pii mendaipi mende masala naenge.
Baame kyakaenge joo pii yanda pingi dupapi mee kaina pii atete pingi dupapi dupa iki auu kaenge. Pii dopale dupanya tilya nyingipi, laiya lengepi, lamba lengepi, mendeme koo pyoo pilyamo lao masingipi dopale dupa pyakalyingi.
Tenge mendai dokonyaka katao endakali mendapuame masingi dokonya koyatala pii kiningi doko daa joo ŋiliŋali lao katengema. Endakali dopale dupame Gote minao katenge dokonya yuunya auu pingi longo lao nyingina lao masingimaka.
Kiningi, endakali dupame opale nyakama-kisa silyamo dupa kapana lao masoo mona epe palyetala, Gote minao katenge dokome auu pingi longo lao nyingiaka.
Wamba naima endangimi mandeamo gii ongopa opale mende minapeta naepeama. Dopaka pyoo naimame yuu dake yakinatamano dokopa kapa pao opale mende minao napatamaka.
Neepi yongenya pingipi dupa naima-kisa setamo dutupa naimame kapana lao mona epe paliuu katamana.
Kamongapuma laka lao masingi endakali dupa minao makande pingi dokonya pyakatala kone makatae mendenya lyingima. Dupa-kisa nyipu laka lao masingi kyakao koyasingi longo dupa epenge. Masingi dopale dupame endakali dupa etete koyao alu pingi ongonya pyandenge.
Muni putiti kaenge doko koo pingi dupa pitakanya tenge. Endakali yangi dupame muniaka nyipu laka lao masetala, masoo minao paenge doko yakinatala pao, nyakama tangenya mona doko toka latala tanda koo longo lao napeami.
Dopaka doko, emba Gotenya akali dokome mana dopale dupa kandatala paka pupi. Embame epe tolatae joo katengepi, Gote minao katengepi, masoo minao paengepi, auu kaengepi, yapa maka nakayao mana epe dupa minao tinokengepi, andiki pingipi mana dutupa watao minao katape.
Embame lekeleke tao katenge angi dokonya Kataisa lao masoo minao kyoto joo katao lete etete katenge doko minokondape pipi. Wamba Goteme emba lete etete kalyale lao ipu leamopa, embame endakali longo dupanya enombanya pii doko auu pyoo lao panee.
Upa pitaka lete katasingi Gote dokopa Pondiasa Pailatenya enomba dokonya pii auu pyoo lao paneamo Jisasa Kataisa dokopa dolaponya enombanya nambame emba kandao, embame emba-kisa pii lanya setapae doko minokondape pyoo minao katapena lao langyokondape pilyo. Naimanya Kamongo Jisasa Kataisa panao ipatamo gii dokonya tuu lao embame pii doko koyasala nayape.
<range>
Goteme Kataisa panao ipatana lao gii setakamaiyamo dokonya naimame baa kanjepale lao Goteme laitaka pita. Baa Akali Andake pupu lapae auu pisetae mendai iki doko kalyamo. Baa kiŋi dupanya Kiŋi katao kamongo dupanya Kamongo kalyamo.
Baa itange kumala naenge. Tii pipae tengesa dosa mende pupenge nanjilyamo dokonya katenge. Wamba endakali mendaipi mendeme baa lengeme nakandea. Indupa mendeme kapa pao nakandelyamoaka. Andanda semaingipa kyoto joo katengepa dolapo tanga tangapi baa-kisa sepenge lamo. Kiniaka.
Isa yuu dakenya auu pingi longo lao setenge endakali kamongo dupame luiyala naena lao embame mana lamaipi. Endakali dokaitame yuunya auu pingi yapa alu pingi dupame naima tanga tangapi nisetana lao masala naenya, Goteme iki naima tanga tangapi nisetana lao masoo katena lao mana lamaipiaka. Upa pitaka naimame auu kayalapale lao longo lao baame dilyamo.
Endakali kamongo dupame mana epe dupa minao katena lao embame lamaipi. Dupame mana epe dupanya kamongapenge. Dupame nyakamanya endakali yango dupa mona epe paliuu auu pyoo mokosoo maiyoo katapenge.
Dopa petala dupame tanga dokonya auu pingi epe kyoto mendapua malu palyetaminopa seta. Dokopa lete katenge angi doko nyetami.
Timoti, emba Goteme epe isatale lao diamo dupa kandao isoo katape. Embame mee kaina pii koo dupapi tanga lao pii lenge dupapi dupa nasinya maita maiyoo katape. Endakali mendapuame pii dopale dupa kandao kenge masingi epena lelyaminoaka doko, kenge doko mee sambo lelyamino.
Yangi dupame nyakama masepaena latala masoo minao paenge dokonya pyapakuteami. Goteme nyakama kandao mona epe palena.
Goteme masiamoli pyoo namba Polo Kataisa Jisasanya aposele katao baame naima Kataisa Jisasapa pakatae katatamina lateamo pii doko lamaiyoo kalyo.
Nambame nambanya mona setenge wane Timoti embanya pepa dake pyao peekelyo. Takange Gotepa naimanya Kamongo Jisasa Kataisapame emba kandao mona epe mende palyetala kondo kayao embanya mona doko lyuu lasekena.
Nambanya yumbange takangepi dupame Gote watao miniamino doko nambame mona auu petae paliuu watao minawaka katao, kuka kotakapi loma silyo dii lao emba kame sala nayao loma soo Gote lao yaka pilino lenge.
Nambame emba ee leeno doko masetala namba mona etete yaepatoo latala emba kandatapu laka lao masilyo.
Embanya masoo miningi doko etete angina lao masilyo. Wamba embanya aputingi Loisapa embanya endangi Yunisapame masoo miniambino dopale joaka embame apata masoo minilinona lao nambame masalakao masilyo.
Tenge dokonya minao nambame embanya masingi dee sakatasoo langilyona, nambame embanya aiyomba minani pyekeo dokonya-kaita Goteme emba epe diamo emba-kisa silyamo doko itate joo yuli tena mondo pyoo poo lao katape.
Goteme naima Sipitisa diamo dokome naima paka kaenge endakali injisala naenge. Dopa napinya, baame naima pupu lao, auu kayao, mona paliuu kalyepale lao sakatasingi.
Dopana embame naimanya Kamongo dokonya lao pii lamailino dokopa dee nambame baanya kalai pyakamaipusa anjetae kalyo dokopa dolaponya embame elya nakayape. Dopa napinya Goteme emba pupu lasetamopa Wai Pii Epe lamaingi kalai dokonya kenda pipae dupa embame awapa nyoo katapeaka.
Goteme naima pyoo nyepala baanya endakali joo kalyepale lao ipupa lea. Naimame mana mende miniama kandatala dopa nalea. Baa tangeme mona epe palyetala pitona lao masiamoli pyoo naima ipupa lea. Yuu wamba waka Goteme yuupi kaitipi wapuala nayao pituu, Kataisa Jisasa-kisa naima kandao mona epe palyoo katea-pyaa. Dopa piamo doko naimanya Pyoo Nyingi Akali Jisasa Kataisa epeamo dokonya-kaita epapu panasia. Kataisame kuminginya pupu lapae doko mee jinya nepatala, kumala nayao lete katenge doko Wai Pii Epe dokome panasilyamo.
<range>
Goteme namba Wai Pii Epe doko lamaingi akalipi, aposelepi, mana lenge akilipi joo kalyale lao katasia.
Tenge dokonya minao nambame kenda pipae dupa nyoo kalyo. Dopa pilyoaka doko, elya nakaelyo. Doko aipuma? Nambame mende tungi pilyo doko masetala, baame kalai nambanya kingilyaka seteamo doko baame kapa pao isokondape pyoo isoo pao yuu etatamo gii dokonya tuu latana lao nambame masalakao masilyo.
Emba Kataisa Jisasapa pakatae katao masoo minao auu kayao mana pii tolatae nambame emba langio makande doko minapeta kopo lape.
Goteme epe isatale lao emba diamo dupa, Oli Sipitisa naima-kisa kalyamo dokonya pupu lapae dokome isepe.
Esia yuu dokonya endakali kalyamino dupa pitakapi, dupanya akali Piselasapi, Emosenisapimi namba yakineamino doko embame masilino.
Akali Onesipotasa dokome paa longosa nambanya mona auu pisakao, namba anjetae kalyo dokonya baame elya nakayao piana, Kamongome baanya palu dupa kondo kaenako lelyo.
Baame mona mendai palyoo Loma yuu dokonya ipao namba kutawaka katapala kandea.
Yuu etatamo gii dokopa Kamongome baa kondo kaenako lelyo. Dee Onesipotasa dokome Epesasa yuu dokonya namba nisiamo dupa embame masokondape pilino daape.
Nambanya wane Timoti, Goteme Kataisa Jisasa-kisa mona epe palenge dokome emba kyoto joo katape.
Nambame endakali longo dupanya enombasa pii langiopa siino dupa akali mendapuame auu pyoo isoo kapa pao endakali waka dupa mana lamaipengena lao embame masete dupa-kisa setape.
Emba Kataisa Jisasanya yanda singi amii kyoto joo katao kenda pipae dupa embame naima-pipa awapa nyoo katape.
Yanda singi amii mendeme kalai tata waka dupame mee endakali dupa pyalya miningili pyoo baa pyalya minina lao kayala naenge. Dopa napinya baa isingi dokome auu kaena lao yanda singi kalai dokoaka watambao pingi.
Dee endakali mende ita mina-mina pyoo male pingi mendenya endakali mendeme male pingi mana dupa watao napitamo kandao doko, baame ita minao yole nanyeta.
Dee akali mendeme lekeleke tao akali mendenya yuunya ee pokatamo dokonya nee mandipae dupa baa wambao nyepenge.
Dopana, nambame pii latelyo dutupa embame masoo katape. Doko, Kamongo dokome emba nisetamopa embame dutupa pitaka masete.
Nambame Wai Pii Epe doko lao pituu, Jisasa Kataisa baa Goteme malunya dee sakatasiana, baa Dapiti tatanya mandipaena lenge doko embame kame nasepe.
Nambame Wai Pii Epe lamaingi tenge dokonya namba kenda pipae nyepala akali etete koo pingi dupa anjetae katengemali pyoo anjetae kalyo. Dopaka doko, Gotenya pii lapae doko anjetae nasilyamo.
Tenge dokonya minao nambame Gotenya yapao nyepae endakali dupa nisakamaitoo lao kenda pipae dupa pitaka nyoo kyoto joo kalyo. Endakali dupa Kataisa Jisasame pyoo nyepae tanga tangapi tii pipae dokonya katatamina lao dopa pilyo.
Pii dapa lapae silyamo doko etete kiningi: Naima baa-pipa awapa kumiama tamo kandao doko, baa-pipa lete etete katatamaka.
Naima kyoto joo katatamano kandao doko, baa-pipa awapa dupa pitaka isoo katatamaka. Naimame baa maita maiyoo katatamano kandao doko, baame naima maitaka dita.
Naimame baanya pii doko watao minamanalena latala lelyamanoli napilyamano kandao doko, baanya pii doko lelyamoli pyoo pyoo mee katenge. Doko, baame baa tangenya pii doko kayala nayapenge.
Embame pii dutupa endakali dupame masina lao lamaiyoo pituu, dupame kaina pii mende atete napina lao Gotenya enomba dokonya kyoto joo lamaipi. Atete pyoo pii yanda pingi mana dokome dii epe mende manja naenya, pii silyamino endakali dupa koyasingi.
Emba Gotenya enomba dokonya kalai akali wambu pipae joo, mendaipi mendenya elya nakayao, baanya kiningi pii doko tolao mana lamaingi akali joo katatona lao masetala kyoto joo katape.
Mee kaina pii koo lenge endakali dupa wandyuu katape. Dupame endakali dupa laminao Gote maita maiyoo koo pingi kaita ongonya puma-puma pingima.
Dupame pii mana lamailyami dupa kopetali joo tee pyatala andake jema-jema pingi. Endakali tata dopale dupanya mendalapo akali Aimeniasapa Pailitasapa kalyambino.
Endakali dopale dupame kiningi pii dokonya pakuatala lao pituu, “Naima sakatatala deaka sakatala nayatamana,” lengema. Dopa lelyamino pii dokome endakali mendapuanya masoo miningi doko koyasakamaingima.
Dopaka doko, Goteme yuu kyoto mendenya anda muku miniamo doko minapae salakao silyamo. Anda muku doko kandao dapa lapae silyamo: “Kamongo dokome baanya endakali dupa kandenge.” Dee “Kamongo lao tee lenge endakali mendai mendai lao dupa pitakame mana koo dupa maita maitala waka katapengena,” lapae silyamo.
Akali andake mendenya andaka disa akipi opale golome wasepaepi silipame wasepaepi dupa iki nasinya itapi yuupimi wasepae dupa singiaka. Dupanya yangi dupame kalai epe pingi. Yangi dupame kalai mee ambe dupa pingi.
Dopana endakali mendeme mana koo dupa maita maitamo kandao doko, baa kalai epe dupa pipenge disa penge epe dopale joo katata. Dopa pyoo katao baame baanya akali andake dokonya kalai dupa kapa pao pyakamaipenge. Baame kalai epe dupa pitaka pyaanya depa latae katata.
Enda akalipi kole dupanya nyipu laka lao masingi koo dupanya emba paka pupi. Dopa petala tolao katengepi, masoo minao katengepi, auu kayao katengepi, mona setao katengepi, mana dutupa Kamongo doko lao mona epe palyetala tee lao katenge endakali dupa-pipa watao minao katape.
Embame endakali kyakaenge mona napalenge dupanya atete pingi pii dupa nasoo waka katape. Pii dopale dupanya laiya lenge mana sakatenge doko embame masilino.
Kamongonya kendemane mendeme laiya laa naenya, baame endakali dupa pitaka patapata lao mana auu pyoo lamaiyoo, tomba nanao koo dupanya yanu nyala nayao katapenge.
Baame endakali pii tanga lenge dupanya masingi dupa patapata lao tolasakamaipenge. Baame dopa pipyali kandao doko, Goteme dupa nisipumopa mona kapilyetala kiningi pii doko masokondape pimili.
Kini, dupame masingi tolatala Sataneme baanya masingi doko watao minekena lao dupa kone makateamopa lyiamino doko pyalyinya nepamili.
Embame dake masepe: yuu etalanya pitamo dokopa kenda pipae etete koo dupa ipata.
Doko, endakali dupame nyakama tange iki lao masoo muni putiti kayao, alyasale joo kalyamanona lao masoo, pii luiyapae dupa lao katatami. Dupame Gote kilya kandao, endangi takangepanya pii nepakamaiyoo, yaka pilino laanya masala nayao, koaka pyoo katatami.
Dupame endakali yango dupa auu nakayao, imbu kayatayaka katao, nambonambo pyoo, pyuani kayatamino dupa pyoaka katao, endakali pyao koyasoo, mana epe dupa yanda pimaitami.
Dee dupame endakali yango dupa yandapipi dupanya kingilyaka maiyoo, kopeta masingi dupa pupae lao watao minao, luiyawaka katao, Gote auu nakaenya endakalimi auu kaenge dupaka watao payao katatami.
Dupame Gote watao miningi endakali paele pitamiaka doko, ketae iki watao minatala angi naminao mee pitamina, embame endakali dopale dupa wandyuu katape.
Endakali dopale dupanya mendapuame anda mendapuanya andiki andiki pyoo kolandatala enda mona napalenge dupanya masingi kakunyingima. Enda dupame nyakamanya koo dupa andakena lao masetala nea kaelyaminopa, nyipu laka lao masingi tata tata koo dupame pyalya lao nyingi.
Enda dupame koteaka lao mana tata tata dupa nyingimaka doko, dupame kiningi pii doko kapa pao masala nayapengema.
Wamba akali Janisapa Jambatisapame Mosesenya kaita lyokao kateambinoliaka pyoo endakali dupame kiningi pii doko kaita lyokelyamino. Dupanya masingi dupa etete koyapumopa masoo miningi dokonya pakuatala lombapae soo kalyamino.
Dopaka doko, dupanya mana doko kapa pao andake nanjeta. Doko aipuma? Wamba akali Janisapa Jambatisapanya kyakaenge mana doko kandeaminoli pyoo, dupanya kyakaenge mana doko endakali dupa pitakame kandatami.
Dopaka doko, nambame mana leopi, mana miniopi, kalai pio tengepi, Gote lao masoo minao kateopi, yapa maka nakayopi, endakali dupa auu kayopi, kyoto joo kateopi mana dutupa embame watao minii.
Endakali dupame namba watao piamipi tanda diamipi dupa embame masilino. Andioko tangepi, Aikoniame tangepi, Lisata tangepi dupame namba-kisa mana koo longo minao watao piaminopa tanda nao kateo doko masilinoaka. Dupame dopa piaminopa Kamongo dokome dutupa pitakanya namba pyoo nyia.
Kataisa Jisasapa pakatae katao Gotenya mana doko watao minamana lao masetamino endakali dupa pitaka yandapipi dupame watao pyatami.
Endakali koo pingipi minakasingi endakalipi dupame koo dupa pima-pima pyoo pao nyakama tange kyakapala, endakali waka dupa kyakasetamiaka.
Dopaka doko, embame mana nyoo kyoto joo masoo minao kateeno dupa mee minawaka katape. Doko, emba mana langiamano endakali dutupa embame masilino.
Embame wane kolesa pituu indupa tuu lao Gotenya pii pepa pyapae singi dupa masoo kalyeno doko masilino. Kataisa Jisasa lao masoo miningi dokonya-kaita emba pyoo nyepae kalyale lao Gotenya pii pepa pyapae singi dupame emba kapa pao mana langingi.
Gotenya pii pepa pyapae silyamo dupa pitaka baame akali mendapuanya mona sakatasakamaiyamopa dupame piami-pyaa. Pii dupame endakali dupa mana lamaita, dupanya koo dupa laitaka peta, dupa tolao paena lao tolaseta, mana tolatae doko minina lao mana lamaita pyaanya yaka jingi.
Dopana, Goteme baanya endakali dupa kapa pisetamopa dupame kalai epe dupa pitaka kapa pao pipenge.
Endakali letepi kumapaepi dupa yapala ipatamo Kataisa Jisasa dokopa Gotepanya enombasa katao nambame Kataisa dee ipatamo dokopa baame isingi dokopa dolapo lao masetala emba kyoto joo dapa langilyo: endakali dupa pii lamaipenge jetamopi nanjetamopi dupanya Wai Pii Epe doko lamaiyoo katape. Embame etete patapata lao mana lamaiyoo pituu, endakali dupanya koo dupa laitaka pyoo pyalanya lao mona sakatasakamaiyoo katape.
<range>
Tenda endakali dupame mana pii tolatae doko sowani nakaenya nyakama tangenya masingi iki watao minatala, tangenya mana lenge endakali longo mendapua yapao nyoaka pupala, dupanya pii dupa sepawanimi kumatami.
Dopa petala dupame kiningi pii doko nasemana lao maita maitala, tindi pii tata dupanya kale pyasoo setami.
Dopaka doko, dupa pitakanya embame emba tange isoo katao, kenda pipae dupa nyoo, waiyakali joo katao, Gotenya kalai emba-kisa silyamo dupa pyokondape pyoo pyoo katape.
Kundi maingili pyoo endakali dupame namba taiyoko nyalanya petelyamino. Namba alu pipenge gii doko ipatelyamo.
Lekeleke tao katenge angi dokonya namba lekeleke tao etao, kaita alo pingi dokonya alo pyao etao, Gote lao masoo miningi doko minapeta kopo lao petelyo.
Gotenya mana tolatae watao minatala yole nyepenge doko nambanyana lao depa lanya setalakao setekea. Yuu etatamo gii dokopa Kamongo baa pii tolao yapenge akali dokome yole doko namba dita. Dopaka doko, namba iki dyaa nayata. Baa panao ipatamo doko kandapuma laka lao putiti kaenge endakali dupa pitaka maitaka.
Akali Dimasame yuunya dupa putiti kayapala, namba yakinatala Tesalonaika yuu dokonya pea. Akali Ketesenesa lenge doko Galasia yuu dokonya peamopa, Taitesa baa Dalamesia yuu dokonya pea. Dopana emba yapa alo pyao ipupi.
<range>
Luku iki nambapa kalyambanona, embame Make lanyepala laminao awapa ipupape. Baame namba nisoo kalai pitamopa yaka jalapomo.
Nambame akali Tikikasa doko Epesasa yuu dokonya pena leo.
Emba ipao pituu dokopa, nambanya yonge pee kisa pingi mendepa buku mende-pipa Toasa yuu dokonya akali Kapasanya andaka seteona dupa nyoo minakao pituu, dee buku mendatupa mena yanungimi wasepae utupa etete kayala nayao nyepala minakao ipupi.
Kana botonjame oapi wasingi akali Alekesanda lenge dokome namba etete koyasiana, baanya kalai dokopa kapa lao tenda Kamongo dokome yanu nyeta.
Baame naimanya pii doko etete pyanya palyiana, embame akali doko wandyuu katape.
Namba tee pyao kosa lao kateo gii dokopa akali mendaipi mendeme namba nisalanya awapa nakatea. Endakali pitakame namba yakineamina, Goteme dokaitanya koo dupa masala naenako lao masilyo.
Dopaka doko, Kamongo doko nambapa awapa katao pupu lasiamo dokome Wai Pii Epe doko lamaiyokondape piopa, endakali tata waka dupa pitakame siami. Dokopa mena kumbalo dupame namba nalanya petae doko Kamongome pyoo nyia.
Namba koyasalanya pitamino dupa pitakanya Kamongome namba pyoo nyepala baanya kaitinya isingi panda dokonya isoo laminao pata. Tanga tangapi Kamongo dokoaka lao tama pipenge lamo. Kiniaka.
Embame enda Pitisikapi, akali Akuilapi, Onesipotasanya palupi dupa nambame auu pyoo katena lelyona lamaiyakape.
Akali Ilasatasa baa Kotina yuu dokonya kateamopa, akali Topimasa baa yaina pianya nambame baa Mailitasa yuu dokonya katena lao yakineo.
Akali Yupulasapi, Pyutenesapi, Lainasapi, enda Kolotiapi dee masoo miningi kaiminingi dupa pitakapimi emba auu pyoo katape lelyamino. Koo kana palitana emba nea kayao yapa ipupi.
Kamongo doko embanya mona andaka katena. Baame nyakama kandao mona epe palena.
Namba Polo Gotenya kendemane Jisasa Kataisanya aposele kalyo. Nambame Gotenya yapao nyepae endakali dupanya masoo miningi doko kyoto injisakamaitopa, Gote minao katenge dokopa kanda soo dupame kiningi pii doko masokondape pina lao Goteme namba ipu lea.
Gotenya mana watao miningi dokonya tenge doko lete etete katatamana lao masoo malisoo katenge doko. Wamba yuupi kaitipi wapuala nayao pituu, sambo nalenge Gote dokome lete etete katenge doko naima ditona latea-pyaa.
Baame dopa pitona lao masiamo doko gii seteamo dokonya panasia. Naimanya Pyoo Nyingi Gote dokome panasiamo pii doko nambame isoo lamaiyoo katape lea.
Nambapa masoo miningi mendai dokonya nambanya wane angi Taitesa embanya pepa dake pyao peekelyo. Takange Gotepa naimanya Pyoo Nyingi Akali Kataisa Jisasapame emba kandao mona epe mende palyetala embanya mona doko lyuu lasekena.
Kalai malatae silyamo dupa embame tolasetala, sosa katenge yuu taono mendai mendai lao dupanya isingi akali mendatupa katena latenopa lao emba Kitita yuu dokonya yakineo. Embame dopa pyaale lao nambame dapa langio: akali mende-kisa koo tengepi mende nasingi, baa enda mendai petenge, baanya wane dupame Kataisa lao masoo minao endangi takangepanya pii tanga nalao kyakao luilyamino nalengema akali dopale dupa embame isingi akali katena lape.
<range>
Kini, setao katenge akali doko-kisa koo tengepi mende nasoo Gotenya kalai isoo katapenge. Baame luiyala nayao, yapa imbu nakayao, bia akipi masetae soo nala nayao, pyao napyoo, munipi opale longo waa palyoo nyalanya putiti nakayawaka pipenge.
Baame endakali opone minao mana epe dupa auu kayao mona palyokondape petala, tolalakao tolatae epe etete joo katao baame baa tange isokondape pipenge.
Tungi pyapenge Gote dokonya pii doko baame mana nyiamoliaka pyoo minakondape pipenge. Dopa pyoo katao baame endakali dupa mana pii tolatae doko lamaiyoo pupu lasetala, pii tanga lenge endakali dupanya kopeta pingi dupa tange masina lao panasakamaipenge.
Endakali longome pii tanga lao pii tenge nakatenge dupa lao endakali minakasoo kalyamino. Doko, Juta endakali masoo miningi dupame dopale dupanya tenge joo kalyamino.
Endakali dopale dupame muni pake nyalanya pii lamaiya nayapenge dupa mana lamaiyoo endakali mendapuanya palu dupa pitaka koyasilyamino. Dopana, embame dupanya nengekaita lyokena lape.
Wamba Kitita tange dupanyaka masingi akali mendeme lao pituu, “Kitita tange dupame wambapi indupapi sambo lao mena kumbalo joo katao, nee tuu lao napala maka maka kayao katengemana,” lea-pyaa.
Pii doko kiningina, tenge dokonya minao dupame Jutamanya tindi piipi Gotenya kiningi pii doko yakinenge endakali dupame mana seteamino dupapi dupanya kale katao sala naenya, masoo minao kyoto joo katena lao embame pupu lao dupa tolasepe.
<range>
Endakali auu pipae dupame kandapimino dupa pitaka auu pipayaka jilyamo. Dopaka doko, endakali koyapae Kataisa lao masoo minala naenge dupame kandapimino dupanya mendaipi mende auu pipae nanjilyamo. Doko, dupanya mona masingipi dupa koyapae.
Dupanya kambumi Gote lao masilyamano lengemaka doko, mana minilyami dokome Gote maita maingima. Dupame aii pyao katapala Gotenya pii watao minala nayao mana epe mendaipi mende kapa pao naminapengema.
Dopaka doko, embame mana tolatae lamailino dokopa kapa pata mana tata mendapua minina lao dapa lamaipi: akali angi dupame bia akipi longo lao nanao mona paliuu lalyepenge joo katao, masoo miningipi, auu kaengepi, kyoto joo katengepi dutupanya auu pyoo katena lape.
<range>
Dopaka pyoo enda angi dupame etete epe joo pitipala, nambonambo napyoo bia akipi dupanya masetae soo longo lao nanao petena lape. Kolele dupame nyakamanya wane akalipi dupa auu kayao, mona paliuu, kepo kolalanya masala nayao, andaka lambao pituu, mana epe minao, nyakamanya akalingi dupanya pundipundi petena lao enda angi dupame mana epe dupa lamaina lape. Endakali dupame Gotenya pii doko kandao pii koo laa nayataminopa lao dopa pina lape.
<range>
<range>
Dopaka pyoo wane kolele dupame mona paliuu katena lao mana lamaiyoo katape.
Mana tata tata dupa pitakanya endakali dupanya makande epe setakamaiyoo emba tangeme mana epe dupa minao katape. Endakali dupa mana lamaiyoo pituu, male-male nalao mona mendai palyoo pii lyaa tolatae dupa lamaiyoo katape. Dopa pitinopa naimanya yandapipi dupame elya kayapala naima kandao pii koopi mende kapa pao laa nayatami.
<range>
Kendemane dupame nyakamanya akali andake dupanya pundipundi katapala pina latamino dupa pitaka pipenge. Akali andake dupanya mona minao auu pisakamaiyoo katao, pii tanga nalao, opale mende pake nyakamaiya naenya, nyakama tungi pina lao epe joo katapenge. Dopa pyoo katao dupame mana minatamino dupa pitakame naimanya Pyoo Nyingi Gotenya lao mana lamaingi pii doko minalyetami.
<range>
Doko, endakali dupa pitaka kandao mona epe palyoo pyoo nyingi Gote dokonya mona epe palenge doko panatea.
Naimame Gote maita maingi mana dupapi, yuunya pyuani kaenge koo dupapi, dupa daa lao yakinatala, indupa gii dakepa naima mona paliuu tolao payao Gote watao minao kalyepale lao Gotenya mona epe palenge dokome naima mana langingi.
Naimame dopa pyoo katao naimanya Kamongo Gote Pyoo Nyingi Jisasa Kataisa baa gii etete epe dokonya tii pipae dokopa tambetambe ipatamo doko malisoo kalyamano.
Baame naima koo pingi mana dupa pitakanya kii tamao nyotoo lawapi, naimame mana epe dupa minawani kayao minao baanya endakali yapao nyepae joo kalyepale lao auu pisotoo lawapi, baa tangeme naimanya lao kumikea.
Embame pii dutupa lamaiyoo katape. Emba Kamongonya akali angi dokome endakali dupa pupu lasoo tolasepe. Endakali mendaipi mendeme emba kilya nakandena lao katape.
Embame embanya endakali yango dupa kapomanepi dee kapomanenya isingi akalipi, dupanya pundipundi katapala pii watao minakamaiyoo kalai epe dupa pitaka pyaanya depa latae katena lao masingi dee sakatasakamaiyoo katape.
Dupame endakali mendaipi mende kandao pii koo laa nayao kaita miningi joo tambo-tambo lao endakali pitaka andiki andiki pyoo katena lape.
Wamba naima apata mona napalenge joo katao pii tanga lao kateamanopa, Sataneme naima minao kyakasiamosa kyakalya kyakana pyoo kateama. Naima yuunya mona yaepasingipi putiti kaenge tata tatapi dupanya masetae soo kateama. Naimame endakali yango dupa kandao tilya nyoo mona koo palyoo katao, dupa-pipa imbu kayaloo pyoo kateama.
Dopaka doko, naimanya Pyoo Nyingi Gote dokome mana epepa auu kaenge manapa dolapo panasiamo gii dokopa baame naima pyoo nyia. Naimame tolao katapala kalai epe piamanosa pyoo nyia daa. Baame mee kondo kayao kaimbu dokome naima pyoo nyia. Oli Sipitisame naima kaimbu dokome dee ŋaŋa joo mandipala aloo pinya katea.
<range>
Goteme mona epe palyoo naima tolataena lateamo endakali dupame lete etete katatamana lao masoo malisoo kalyamano doko nyalapale lao baame Oli Sipitisa doko naimanya Pyoo Nyingi Akali Jisasa Kataisa-kisa dyaakao dia.
<range>
Pii dutupa etete kiningi. Gote lao masoo minao kalyamino endakali dupame mana epe dupa masokondape pyoo minao katena lao embame pii dutupa kyoto joo lamaipi laka lao masilyo. Piipi manapi dutupa epe. Dutupame endakali dupa nisingi.
Dopaka doko, kyakaenge pii dupa lalya lana petala atete pilyamino dupapi, wamba akali yumbange kateamino dupa kenge lao itaki pilyamino dupapi, imbu kayaloo pingi dupapi, mana setapae dupanya lao pii yanda pilyamino dupapi dupanya embame wandyuu katape. Pii dutupame endakali nisoo dii angi mende namandenge.
Masoo miningi endakali dupa wakale pisingi endakali mende kandao embame paa mendaipi lapopi mende dopa napina lao pupu lao lamaipi. Baame embanya pii nasetamo kandao doko, baa maita maipi.
Endakali dopale dokome koo pyoo koyao kalyamopa baa tange-kisa tenge singi doko embame masilino.
Tenda nambame akali Atemasa tamopi Tikikasa tamopi mende emba kalyeno dokonya epena lato dokopa emba Nikopolisa yuu dokonya namba katatosa yapa alo pyao ipupi. Koo kana palitamo gii dokopa namba Nikopolisa yuu dokonya katatona lao masetelyo.
Embame akali Apolosapa mana setapae masingi akali Sinasapa dolapo pena lao nisepe. Kaitini payatambino dupanya opale mendeme daa jetana nisokondape petala pena lape.
Dee naimanya endakali dupame aopyoo latala mee katatamina, oapi daa jingi endakali dupa nisalanya kalai epe dupa pyokondape pyoo pyoo katao mana nyepenge.
Namba-pipa endakali awapa katapumano dupa pitakame emba kandao auu pyoo katape lelyamino. Gote lao masoo miningi dokome naima mona setao kalyamino endakali dupa auu pyoo katena lelyamanona lamaiyakape. Goteme nyakama pitaka kandao mona epe palena.
Namba Polo Kataisa Jisasanya kalai pyakamaingi dokonya anjetae akali dokopa, dee naimanya kaiminingi Timotipa nalimbame pepa dake nalimbanya mona setenge kalai mendai pingi Pilimone embapi, naimanya pimalenge Apiapi, naima-pipa yanda awapa pingi Akipasapi, dee embanya andaka kambu pingi sosa dokopi nyakamanya pyao peekelyambano.
<range>
Naimanya Takange Gotepa Kamongo Jisasa Kataisapame nyakama kandao mona epe mende palyetala nyakamanya mona doko lyuu lasekena.
Nambame loma soo pituu, Pilimone emba lao masilyoli pyoo nambanya Gote doko lao yaka pilino lenge.
Doko, embame Kamongo Jisasa lao masoo minao katao, Gotenya endakali dupa pitaka auu kayao kalyeno lapae nambame singi.
Embame naima-pipa awapa masoo miningi dokome Kataisame epe naima dingi dupa pitaka masokondape pyaale lao nambame loma singi.
Kini kaimia, embame Gotenya endakali dupa auu kayapala mona epe palisiino dokonya namba mona etete yaepao nambanya mona doko lyuu lenge.
Dopana, namba Kataisa-kisa katao mende masala nayao embame pipenge doko pipina langipuliaka doko, auu kaenge mana doko lao masetala andiki pyoo langilyo. Namba Polo akali angi doko Kataisa Jisasanya kalai pyakamaipusa indupa anjetae katao, embame nambanya wane Onisimasakandao mona epe mende palyepe lao andiki pyoo langilyo. Namba anjetae katao Wai Pii Epe doko mana lamaipu dokome baa nambanya wane jetelyamo.
<range>
<range>
Wamba baame emba yakinatala nisala nayamoaka doko, indupa baame embapa nambapa lapota nisepenge joo kalyamo.
Indupa baa nambanya mona itange doko dee emba katapisa pilyoo epena lelyo.
Nambame Wai Pii Epe doko lamaingi dokonya namba anjetae katao pituu, Onisimasame emba alo pyoo namba nisina yakinala nayapuli lao masilyoaka doko, embame yakana nalate mende nambame napipuli lao masilyo. Emba tangeme mana epe masilino doko watao minatale, nambame emba tuu lanya palyala nayatoo lao masilyo.
<range>
Baame emba yakinatala gii kukiliaka katea. Dopa piamo doko embame baa dee lanyetenopa baa embapa etete katatambi lao pia julumu.
Doko, indupa baa mee kendemaneaka joo nakalyamo. Baa nalimbanya kaiminingi mona setenge mende kalyamo. Nambame baa etete auu kaenge. Dopa pingiaka doko, embame baa embanya endakali yangopi Kamongo lao masoo miningi kaiminingipina lao masetala eteteaka auumi kumate.
Dopana, embame nalimba lau tengena lao maseteno kandao doko, embame namba lanyipili pyoo Onisimasa baa dee lanyepe.
Baame mendita mendenya emba koyasowapi yanu mende baa-kisa sowapi pia kandeno doko, baanya kenge aloo petala dokonya nambanya kenge setape.
Pii alapo namba Polo tangeme pepa pyekelyo: nambameaka yanu dupa tolaseto. Embame namba-kisa lete etete katenge nyiino doko nambanya yanu andake emba-kisa silyamo. Dopaka doko, dokonya nambame nalatoo.
Kini kaimia, embame Kamongo doko lao masetala dii mendapua manjakapili lao masilyo. Nalimba Kataisanya akali joo kalyambano dokonya embame nambanya mona auu pisakape.
Embame nambanya pii doko watao minalapenona lao masetala, pepa dake pyekelyo. Embame tenda mana minateno dokome indupa mana minape lelyo datupa ita minao minatena lao masilyo.
Dee pii mende apata lelyo. Nyakamanya loma sipimino dupa Goteme sepala, namba nyakama dee ditana lao masilyona, embame nambanya palipenge panda mende depa lakape.
Kataisa Jisasanya kalai pyakamaingi dokonya nambapa awapa anjetae katapumu akali Ipapotasa dokome emba kandao auu pyoo katape lelyamo.
Dee namba-pipa kalai mendai pingi akali Makepi, Atitakasapi, Dimasapi, Lukupi, dutupame emba kandao auu pyoo katape lelyaminoaka.
Kamongo Jisasa Kataisame nyakama kandao mona epe palyoo nyakamanya mona andaka katena.
Wamba Goteme paa longosa potopesa dupa-kisa kaitini lyaa wakale wakale longonya naimanya yumbange dupa pii lamaiya-pyaa.
Dopaka doko, yuu gii ete pyoo dakepa baame baanya Ikiningi doko-kisa naima pii langitilyamo. Goteme baanya Ikiningi dokome dupa pitaka nyetamopa lao katena lea-pyaa. Dee baame baanya Ikiningi doko-kisa yuupi kaitipi wapuiya-pyaa.
Gotenya Ikiningi doko Gote baanya tii pipae dokonya niki lenge joo katenge. Baa Gote waingi tao katenge. Baanya pii pupu lapae dokome dupa pitaka sakatae katenge. Baame koo kuningi kalai doko pyoo etapala baa kaiti-kisa Kiŋi Andake dokonya kingi tolae-kaita katea-pyaa.
Goteme baanya Ikiningi dokome enjele dupa ita minao baa etete kenge soo katena lea-pyaa. Kenge soo katena leamoliaka pyoo baa etete andake joo enjele dupa ita minao alyasale kalyamo.
Doko, gii mendepa Goteme enjele mende kandao, “Indupa nambame emba mandipilyona, emba nambanya Ikiningina,” nalea-pyaa. Dee baame enjele mende kandao, “Namba baanya Takange joo katatona, baa nambanya Ikiningi joo katatana,” naleaka-pyaa.
Dopaka doko, Gote baanya Ikiningi wambao mandipae doko dee isa yuu dakenya laminao ipatamo dokonya Goteme lao pituu, “Gotenya enjele dupa pitakame baa lao tama pipengena,” lea pyaa.
Dee Goteme baanya enjele dupanya lao lao pituu, “Nambame nambanya enjele dupa popotau joo katena lenge. Dee nambame nambanya kalai pyekenge enjele dupa itate yuli joo katena lengeakana,” lea-pyaa.
Dopaka doko, baame baanya Ikiningi dokonya lao dapa lea-pyaa: “Gote emba Kiŋi doko katawaka katenge. Embame mana tolatae minao isoo katenge.
Embame tolao katenge mana doko auu kayapala mana setapae yalenge mana doko maka kaee. Tenge dokonya minao namba embanya Gote dokome emba yapao nyepalaemba etete mona yaepasiona, embapa awapa katenge dupa dopa pyoo mona yaepasala nayona,” lea-pyaa.
Dee baame baanya Ikiningi doko kandao dapa leaka-pyaa: “Kamongo, embame tee pyao yuu dake setee. Dee embanya kingi dokome kaiti doko wapuiyaka.
Dolapo koyata. Dopaka doko, emba mee katate. Yonge pee atingi jili pyoo dupa pitaka atingi jeta.
Embame dupa yonge pee ketae pingi dupa lyokao lakengeli piti. Dupa yonge pee mende lyokao aloo petala mendepale mende pingimali piti. Dopaka doko, emba mee katengeli pyoo katatenopa embanya gii doko etala nayatana,” lea-pyaa.
Gii mendepa Goteme enjele mende kandao lao pituu, “Emba kandao yandapipi jingima dupa embanya pundipundi katena lato gii dokonya tuu lao emba nambanya kingi tolae-kaita katape,” nalea-pyaa.
Enjele dupa pitaka Gotenya kalai pyakamaingi sipitisa dupa daape. Baame endakali pyoo nyalanya pilyamo dupa enjele dupame nisala pena lenge.
Goteme dopa leamo dokonya naimame pii siamano dupa etete minokondape pyoo katapenge. Aopyoo latala opale mendeme pii siamano dupa yakinalapale lao naima nyoo soo patana dopa pipenge.
Doko, wamba enjele dupame kiningi pii minao epeamino dokopa endakali mendeme pii doko yalawapi nepawapi piamo dokopa Goteme kapa lao yanu pia-pyaa.
Dopana, Goteme naima pyoo nyepeamo eteteaka angi doko naimame kayapala mee sina kayatamano kandao doko, aipa petala paka patamape? Pyoo nyepeamo dokonya wambao Kamongo tangeme leamopa siamino endakali dupame doko kiningina lao naima langiami.
Goteme dokonya waipa soo kongalipi, kalai paka pipaepi, kalai pupu lapae tata tatapi, dee baame masilyamoli pyoo Oli Sipitisanya epe mokosingipi dupame dupanya pii doko kiningina lao laitaka pia.
Doko, naimame yuu maitakao setana lelyamano doko Goteme enjele dupame isoo katena nalea-pyaa.
Akali mendeme kyoto joo dapa lea doko pii pepa pyapae singi dokonya mendasa lapae silyamo: “Endakali doko angi mende daana, aipuma Gote embame nea kayao katengepe? Endakalinya wane doko angi mende daana, aipuma embame kandao isoo katengepe?
Embame wane doko gii kuki mende enjele dupanya anasale joo katena lee-pyaa. Embame wane doko tii pyoo kenge soo katena lee-pyaa.
Embame dupa pitaka wane dokome isoo katena lee-pyaana,” lapae silyamo. Goteme dupa pitaka wane dokome isoo katena lea-pyaana lao pii dakeme lelyamo. Baame dupanya mende mee nasina wane dokome isoo katena lea-pyaa. Dopaka doko, indupa dupa pitaka wane dokome isipumopa kandatala naelyamano.
Dopaka doko, naimame Jisasa kandelyamano. Gotenya mona epe palenge dokonya endakali dupa pitakanya Jisasa kumina lao baa gii kuki mende enjele dupanya anasale joo katena lea-pyaa. Baa tanda nao kumiamo doko lao masetala Goteme baa tii pyoo kenge soo katena latea.
Goteme wane longo dupa tii pyoo katasotopa lao baame dupanya Pyoo Nyingi Tenge doko tanda maiya. Dopa piamo dokonya-kaita baame baa endakali Pyoo Nyingi Tenge angi injisia. Gote baame wapuiyamo dupa pitaka baanya dokona dopa piamo doko kapa.
Endakali dupa etete epe injisilyamo akali dokopi etete epe jilyamino endakali dupapi dupa pitakanya Takange mendai iki. Tenge dokonya minao Jisasame dupa baanya kaiminingina laanya elya nakaenge.
Baame lao pituu, “Nambame Gote embanya lao nambanya kaiminingi dupa pii lamaito. Embanya endakali limbatamino kaina dupanya nambame emba lao tama pyoo wee latona,” lea-pyaa.
Dee pii mende: “Nambame Gote tungi pyatona,” lea-pyaa. Dee pii mende: “Nambapi Goteme wane namba diamo dupapi dupa kalyamano kanjepana,” lea-pyaa.
Dopana, wane dupa yonge katao taiyoko paliuu pingi dokonyana Jisasa baa apata mendai dopaleaka jia. Baa kumiamo dokome kuminginya pupu lapae singi akali Satane doko koyasalanyapi dee endakali dupa kateamino gii dupa pitakanya kumingi doko paka kayamino dokome anjetae joo kateamino dupa pitaka mokao nyalanyapi baame dopa pia.
<range>
Kiningi etete, baame enjele dupa nisalanya naepea. Daa, baame Apotakame tata dupa nisalanya epea.
Dopana, baame Gotenya kalai pyakamaingi dokonya endakali dupa kondo kayao dupame tungi pyapenge pitisa mupa joo kalyanyapi endakalinya koo dokonya yanu pyao baa kundi maiyanyapi baame dupa pitakanya baanya kaiminingi dupa-pipa mendai dopale joo katapenge jia-pyaa.
Endakali dupa-kisa makande pingi ipatamopa Jisasa baa-kisa makande pingi epea tengepi tanda nea tengepi dupanya endakali dupa kapa pao nisepenge.
Dopana, etete epe kaimia paluma, nyakama apata Kaitinya Katenge dokome ipupa latae dupame Jisasa baa Aposelepi Pitisa Mupapina lao naimame masoo minao lao panenge doko masokondape pyepape.
Goteme baa dopa pyoo katena lateamopa wamba Goteme baanya palu doko pitakanya kaina dokonya Moseseme kalai pina leamoli pyoo pyoo kateamo dopaka pyoo Jisasame pyoo katea-pyaa.
Anda epe mende tama pingiaka doko, anda pingi akali doko epao lalyingi. Mendai dopaka pyoo Mosese lalyepengeaka doko, Jisasa etete epao lalyepenge.
Anda kalyamo doko pitaka endakalimi petae katenge. Dopaka doko, dupa pitaka pingi akali doko Gote baa.
Dee Mosese dokome Gotenya kalai pyakamaiyoo katao, Gotenya palu doko pitakanya kaina dokonya Goteme kalai pina leamoli pyoo pyoo katea-pyaa. Goteme maitakao panao latamo dupanya lao baame lamaiyoo katea-pyaa.
Dopaka doko, Kataisa baa Gotenya Ikiningi dokomena, baame Gotenya palu doko isoo Goteme leamoli pyoo pyoo katea. Dee naimame masoo malisoo kalyamano doko eteke pyao pakapi mende nakayao minokondape pyoo minao kalyamano kandao doko, naima baanya palu joo katenge.
Dopana, Oli Sipitisame pii leamo dake masemana: “Indupa Goteme pii latamopa nyakamame setamino kandao doko, wamba endakali paleamino dupame endakali napalenge yuu dokonya katao Gote minao makande pyoo baanya pii tanga lao luiyao ingi monapi minao kana jiaminoli pyoo nyakamame nyakamanya ingi monapi minao kana injisala nayalapape.
<range>
Yuu dokaita nambame ee kana kingi ita kitomende oapi pio dupa nyakamanya yumbange dupame kandeaminoaka doko, namba minao makande pyokondape pyoo kateami. Tenge dokonya minao nambame endakali gii dokopa paleamino dupa kandao imbu kayapala dapa leo: ‘Koteaka lao dupanya mona kyakalya kyakana pingima lamo. Nambame pipimili lao masingi doko dupame nakandengema lamona,’ leo.
<range>
Dokopa nambame imbu kayapala lao pituu, ‘Dupa nambanya koto nyingi panda dokonya naipatami, etete muli mauwa daa!’ leona,” lea-pyaa.
Kaimia paluma, aopyoo latala nyakamanya mendenya masoo minala naenge mona koo mende palitamopa Gote lete katenge doko yakinatamina kandao kalyepape.
Oli Sipitisame “indupana” lelyamo gii doko mee silyamo gii angepa nyakama tangelapo koteaka lao mende mona sakatasa sakatasa pyoo kalyepape. Aopyoo latala koo pingi mana dokome nyakamanya mende minakasetala ingi monapi kana injiseta.
Doko, naima Kataisa-pipa pyasetae katapelyamano. Dee naimame tee pyao kyoto joo masoo miniamanoli pyoaka minao katao etenge gii doko kandao nyetamano kandao doko, naima Kataisa-pipa pyasetayaka katatama.
Pii pepa pyapae singi dokonya, “Indupa Goteme pii latamopa nyakamame setamino kandao doko, wamba endakali paleamino dupame baanya pii tanga lao luiyao ingi monapi minao kana jiaminoli pyoo nyakamame nyakamanya ingi monapi minao kana injisala nayalapapena,” lapae silyamo.
Endakali andukaitame Goteme pii leamo doko sepala tanga lao luiyami-pyaape? Moseseme Isipe yuu doko yakinatala laminao peamo endakali dupa pitakame daape!
Goteme ee kana kingi ita kitomende dupanya endakali andukaita imbu kayamaiya-pyaape? Endakali koo piamino endakali napalenge yuu dokonya lombapae sepala kumiamino dupa daape!
Baame lao pituu, “Dupa nambanya koto nyingi panda dokonya naipatami, etete muli mauwa daana!” leamo doko baanya pii nepeamino endakali dupa kandao lea.
Dopana, dupame masoo minala nayamino tenge dokonya dupa kapa pao napeamina lao masilyamano.
Naima baanya koto nyingi panda dokonya patamina lao pii lateamo doko latae mee silyamo. Dopana, aopyoo latala Goteme nyakamanya mende dokonya pakutala napao alu pyepa latana kandao kalyepape.
Doko, dupa-kisa Wai Pii Epe doko peamoli pyoo naima-kisa epea. Dopaka doko, dupame pii doko siamino dokopa masoo minala nayao siaminosa pii dokome dupa nisala naya-pyaa.
Dopana, naima masoo minilyamano endakali dupa koto nyingi panda dokonya kalya pelyamano. Dokonya Goteme dapa lea-pyaa: “Nambame imbu kayapala lao pituu, ‘Dupa nambanya koto nyingi panda dokonya naipatami, etete muli mauwa daa!’ leona,” lea-pyaa. Dopaka doko, Gote baanya kalai dupa baame yuupi kaitipi wapuoo eteamo dokopa etea-pyaa.
Doko, koto kalange doko kandao Gotenya pii pepa pyapae singi dokonya mendasa, “Goteme baanya kalai dupa pitaka pyoo etapala koto kalange dokonya baa koto kateana,” lapae silyamo.
Dee pii mendai dokonyaka Goteme lao pituu, “Dupa nambanya koto nyingi panda dokonya naipatami, etete muli mauwa daana,” lea-pyaa.
Dopana, kini endakali mendapua koto nyingi panda dokonya patamino tenge dokonyapi, dee endakali wambao Wai Pii Epe siamino doko kaleme iki sepala napeamino tenge dokonyapi, Goteme gii waka mende setapala “indupana” lea-pyaa. Ee kana longo pateamopa Goteme gii doko kandao Dapiti-kisa nambame lelyo datupaka lea-pyaa: “Indupa Goteme pii latamopa nyakamame setamino kandao doko, nyakamame nyakamanya ingi monapi minao kana injisala nayalapapena,” lea-pyaa.
<range>
Akali Jasua dokome endakali dupa laminao koto nyingi panda dokonya kalya peali kandao doko, maitakao Goteme gii waka mendenya naleali.
Dopana, koto kalange dokonya Gote baa koto kateamoli pyoo Gotenya endakali dupa koto nyingi panda dokonya koto kalya penge.
Doko, Gotenya koto nyingi panda dokonya pao katenge endakali dokome Goteme baa tangenya kalai dupa pyoo etapala koto kateamoli pyoo, baame baanya kalai dupa pyoo etapala koto katengeaka.
Dopana, dupame Gotenya pii kaleme iki siamino mana doko aopyoo latala naimanya mendeme watao minatala lombapae setamana, naima koto nyingi panda dokonya kalya paanya kyoto joo katamana.
Doko, Gotenya pii doko kuli singi. Dokome kalai pupu lao pingi. Pii doko etete nenge katapae. Dokonya nenge dokome konjua yangi nenge kata kata petae dupa pitakanya nenge dupa ita miningi. Dokome endakali dupanya masingi imambupi, luma lengepi, kuli tundungipi dupanya tunguoo kolandenge. Dee moname masingipi pyuani kaengepi dupa dokome yapengeaka.
Gotenya wapupae dupanya mendaipi mende baanya enomba dokonya yalo pyoo nasingi. Daa, dupa pitaka baanya enomba dokonya mendeme sanga napyoo panao singi. Naimame mana minatamano dupa dopa pyoo miniamana lao baa lamaipenge.
Naimanya Pitisa Mupa etete kenge singi Gotenya Ikiningi Jisasa doko kalyamo. Baa kaiti dokonya-kaita pupala Gotepa awapa kalyamo. Tenge dolaponya naimame masoo minao lao panenge doko kyoto joo minao katamana.
Doko, naimanya Pitisa Mupa dokome naima endakali tambo lapae dupa kapa pao kondo nakayapenge mende daa. Naima-kisa mana tata tata dupanya-kaita makande pingi epengeli pyoo baa-kisa epea. Dopaka doko, baame dupanya koo mende napia.
Dopana, naimame paka nakayao Goteme mona epe paliuu isoo petenge toko dokonya tengesa mona. Baame naima kondo kayata. Dee naima-kisa kenda pipae ipatamo gii dokopaka baame naima kandao mona epe paliuu niseta.
Pitisa mupa kalyamino dupa pitaka endakali. Goteme endakali dupanya mende yapao nyepala dokome pitisa joo endakali dupa nisoo baanya kalai pyakao katena lenge. Dopa lelyamopa baame opale epe dupa Gote maiyuapi, dee koo dupa kunina lao kundi maiyuapi pyoo katenge.
Baa apata tambo lapae joo katenge dokonya baame masala naenge endakali dupapi kaita angi doko yakinatala waka mendenya-kaita penge dupapi dupa kandao kapa pao wanawana lao katapenge.
Dee baa tambo lapae joo katenge dokonya baame endakali dupanya koo dupa kunina lao kundi maingimali pyoo baame baa tangenya koo dupa kunina lao kundi maipengeaka.
Pitisa mupa joo katenge kenge singi kalai doko akali mendaipi mendeme baa tangeme nyala naenge. Daa, wamba Goteme akali Etone epena latala kalai doko maiyamoli pyoo baame akali dupa maingi.
Mendai dopaka pyoo Kataisame apata baa tange lalyoo pitisa kalai kenge singi doko nyala naya. Daa, Goteme baa lamaiyoo, “Indupa nambame emba mandipilyona, emba nambanya Ikiningina,” lea-pyaa.
Dee baame baanya pii pepa pyapae singi dokonya mendasa apata lao pituu, “Emba Melekisendeke kateamo kombe dokonya pitisa katawaka katatena,” lea-pyaa.
Kataisa isa yuu angenya endakali joo katao pituu baa kumatamo dokonya pyoo nyepenge Gote doko lao loma soo tee lao yako lao ee lao katea. Baame Gote andanda semaiyoo kateamo dokonya Goteme baanya loma siamo dupa sia.
Baa Gotenya Ikiningiaka doko, tanda neamo dokome pii watao miningi mana doko nyia.
Dopa piamo dokonya-kaita Goteme baa Pyoo Nyingi Akali angi injisiamopa, baa watao paenge endakali dupa pitaka pyoo nyepae etete katapenge dokonya baa tenge jia.
Dee Goteme baa Melekisendeke kateamo kombe dokonya pitisa mupa katena leaka.
Dokonya nambame nyakama pii longo mendapu langipenge silyamoaka doko, nyakama kale kembau jetala yapa nyala naelyamino dokonya nambame lekeleke tao tenge lopalyoo langipenge jilyamo.
Gii longo patelyamona, nyakama mana lamaingi akali joo katamili. Dopaka doko, endakali mendeme nyakama Gotenya pii etete tee pyao lamaingi dupa deaka mana langipenge jilyamo. Nyakama nee kyoto nanenya andu napenge joo kalyamino.
Andu nenge endakali dupa pitakame mana tolatae miningi dokonya lao pii doko auu pyoo masala naengema. Doko, dupa wane ŋaŋa joo kalyamino.
Dopaka doko, nee kyoto doko endakali angi dupanya. Endakali dopale dupanya masingi doko mana latae dokomena, dupame mana koo epepi dupa kapa pao yapengema.
Dopana, naimame deaka tee pyao Kataisanya lao mana nyala nayamana. Naimame deaka anda muku minala nayamana. Naimame mona kapilyoo mana koo tenge dupa maita maimana lawapi, Gote masoo minamana lawapi, kaimala pipae walya pyao nepenge dupanya mana lawapi, endakalinya aiyomba minani pipengena lawapi, endakali kumapae dupa pitaka sakatatamina lawapi, Goteme endakali yapatamopa kaitinya etete katatamina lawapi, yuu koonya etete katatamina lawapi dupanya naimame deaka pilyoo mana laa nayamana. Daa, indupa naima andao pao endakali angi jetae katamana.
<range>
Goteme doko kapana lao masetamo kandao doko, kiningi naimame dopaka pimana.
Endakali mendapuame Gotenya tii pipae doko nyepelyamino. Dupame kaitinya tae Goteme mee maingi dupa nyepaminopa Oli Sipitisa doko dupa-kisa katapelyamo.
Dupame Gotenya pii doko makande petala etete epe lamo lao masilyamino. Dupame Gotenya gii epe maitakao ipatamo dokonya pupu lapae doko masetelyamino.
Lombapae sepala Gote maita mailyamino endakali dupame dee pilyoo ipao mona kapilyetami kaitini nasilyamo. Mana dutupame dupa tangeme Gote Ikiningi doko lamba lao deaka ita pokonya pyao yukuilyamino.
Paa longosa aiyuu epelyamopa yuumi aiyuu doko nyingi. Yuu dokonya ee pokelyamino endakali dupa nisoo nee auu pilyamo doko, Goteme yuu doko auu pisilyamo doko mambele auu pingi.
Dopaka doko, yuu dokome lyiki akipi tata tata dupa manditamo kandao doko, yuu doko koo. Doko, Gotenya enombasa koyalanya pitamosana tenda itateme tata.
Mona setenge paluma, indupa naimame dopa lelyamanoaka doko, Goteme nyakama pyoo nyeta epe doko nyakama-kisa silyamo lao naimame masetelyamano.
Gote baa tolatae dokomena nyakamame opale pilyamino dupa kame sala nayata. Nyakamame Gotenya endakali dupa nisalanya opale piamino dupa indupa apata pilyaminoaka dokome, nyakamanya Gote auu kaenge doko laitaka pilyamino dupa Goteme kame sala naelyamoaka.
Dokopa nyakama mendai mendai lao dokome dopaka pyoo masoo malisilyamino Gote doko kyoto joo masalakao masipimi laka lao masilyamano. Nyakamame dopaka pyoo katao pao gii etatamo doko nyipimi laka lao masilyamano.
Dopana, nyakama maka nakaenya, Gote lao masoo minao yapa maka nakayao Goteme baanya wane dupa maitona leamo dupa nyingima endakali dupanya mana watao minalapape.
Wamba Goteme Apotakame maitona leamo dokopa lao pituu, “Pii doko kiningi etete lelyona,” lea-pyaa. Tenge doko endakali mende Gotenya alyasale joo nakalyamo dokonya baame baa tangenya kenge doko lao etete kiningi lelyona lea-pyaa.
Baame lao pituu, “Nambame etete kiningi pii lelyona, nambame emba etete auu pisetala embanya mandipaenya mandipae dupa minao etete longo injisetona,” lea-pyaa.
Dopa leamopa Apotakameme yapa maka nakayao katao Goteme maitona leamo dutupa pitaka maitakao nyia-pyaa.
Endakali dupame nyakamanya alyasale mendenya kenge doko lao kiningi etetena lao langalu miningima. Dopa petala kiningi etetena lao langalu minilyami dokome endakali dupanya pii doko angi jetala pii atete pingi doko lao etasingima.
Goteme apata dopa piamo doko, endakali dupame baame pitona latae doko kapa pao aloo napingi lamo lao kandokondape pina lao baame kiningi etete lelyona lea-pyaa. Baame maitona leamo doko nyetamino endakali dupa laitaka pyokondape pyaanya dopa pia-pyaa.
Pii lapoma dolapo kapa pao aloo pyowapi dee Goteme sambo lawapi napita. Pii lapoma dolapome naima Gotepa awapa auu pyoo katatama endakali dupanya mona minao kyoto jetakala Goteme naimanya depa lekeamo dupa masalakao masoo malisoo kalyepa lenge.
Naimame masoo malisilyamano doko naimanya lete katenge kende jepae epe kyoto naima anjetae kalyamo doko. Kende doko anda palo etete epe andakote lapalapa andake yukuotae dokonya maitakaita puu pao patae.
Jisasame naima nisalanya palo dokonya baa wambao pea-pyaa. Baa pitisa mupa Melekisendeke kateamo kombe dokonya katawaka kalyamo.
Akali Melekisendeke doko Seleme tangemanya kiŋi doko Gote Etete Alyasale Katenge dokonya pitisa-pyaa. Wamba Apotakameme yanda petala kiŋi dupa pyao kumasetala pilyiamopa Melekisendekeme kaitinisa kandanyetala auu pisoo pii epe lamaiya-pyaa.
Dokopa Apotakameme oapi dupa pitaka kingi ita lao konjepala konjepae mende Melekisendeke maiya-pyaa. Kenge Melekisendeke dokonya tenge mupa doko dapa: kiŋi dokome mana tolatae watao miningi. Dee baa Seleme tangemanya kiŋi katea-pyaa. Dokonya tenge doko dapa: kiŋi dokome mona lyuu lenge mana watao miningi.
Baa endangi napituu takange nakatao baanya tata yumbange napaliuu pingi. Baa endangimi mandea gii nasoo kumata gii nasoo pingi. Baa Gote ikiningi dopale jetala koteaka laopitisa katenge.
Naimame Melekisendeke doko etete akali andakena lao masepenge. Naimanya yumbange mupa Apotakameme yanda petala oapi epe nyiamo dupa pitaka kingi ita lao konjepala konjepae mende Melekisendeke maiya-pyaa.
Lipainya mandipaenya mandipae tata dupame pitisa kalai doko nyingima. Dokopa mana setapae dupame lelyali pyoo Isataelemanya oapi dupa kingi ita lao konjepala konjepae mende dupame nyingima. Isataele dupa Lipai dupanya kaiminingi etete Apotakame ikiningiaka doko, kayapala dupame kaiminingi dupanya oapi dupa kingi ita lao konjepala konjepae mende nyingima.
Akali Melekisendeke doko baa dupa tata daaka doko, baame Apotakamenya oapi kingi ita lao konjepae dupanya konjepae mende nyia-pyaa. Dokopa Goteme maitona leamo pii doko siamo akali Apotakame doko kandao Melekisendekeme baa auu pisoo pii epe lamaiya-pyaa.
Endakali pitakame dapa lao masingima: pii epe lamaiyoo auu pisingi akali doko alyasalena, pii epe singi akali doko dokonya pundipundina lao masingima.
Lipai dupame oapi kingi ita lao konjepae dupanya konjepae mende nyingimaka doko, dupa kumingima. Dopaka doko, Gotenya pii pepa pyapae singi dokome Melekisendeke doko baa lete katengena lelyamo.
Kiningi naimame kapa pao dapa lapenge: Lipai dokome oapi kingi ita lao konjepae dupanya konjepae mende nyingi-pyaa. Dopaka doko, wamba Melekisendekeme Apotakame-kisa oapi kingi ita lao konjepae dupanya konjepae mende nyoo pituu Lipai dokonya oapi dupanya konjepae mende nyiaka-pyaana lapenge.
Doko, Melekisendekeme Apotakame kaitinisa kandanyiamo gii dokopa Lipai doko baanya yumbange Apotakamenya yonge dokonya palea-pyaa.
Lipae tata dupame pitisa kalai piamino dokonya Goteme Isataele endakali dupa mana setapae dupa maiya-pyaa. Lipai dupame pitisa kalai doko auu pyoo pyaakao piamili kandao doko, maitakao akali Etone daa, Melekisendeke yale mende katapenge nanjiali.
Pitisa dupa alo pitamo kandao mana setapae dupa apata alo pipengeaka.
Goteme akali lelyamo doko baa Lipai tata daa. Baanya tata dokonya mende wamba olata tokonya pitisa joo kalai pyoo katea mendenya daa-pyaa.
Naimanya Kamongo doko Juta tata dokonya mandipaena lao masetelyamano. Moseseme pitisa dupanya lao lao pituu, tata doko pitisa katenana laa naya-pyaa.
Pii dapa lao panelyamo: pitisa mende ipatelyamo doko Melekisendeke yalena lao panelyamo.
Baa endakali tata mendenya manapi ipangepi mendeme tenge katao pitisa katena lao, daa. Lete etete katawaka katenge dokonya pupu lapae dokome baa pitisa injisia-pyaa.
Goteme baa kandao dapa lea-pyaa: “Emba Melekisendeke kateamo kombe dokonya pitisa katawaka katatena,” lea-pyaa.
Mana setapae wambatae dupa Goteme kunao nepatea-pyaa. Doko, mana setapae dupa kyoto nanjepala dee kalai pipenge nanjia-pyaa.
Doko, mana setapae dupame mendita mende epe etete injisala naya-pyaa. Goteme kaitini waka mende wapuiyamo doko etete epe dokonyana mana setapae dupa ita minapumopa kaitini dokonya-kaita naima Gote tengesa pelyamano.
Dee Goteme pii etete kiningi lelyona latala Jisasa pitisa katasia-pyaa. Pitisa kalai nyiamino dupa mendeme pii etete kiningi lelyona laa nayamopa pitisa kateami. Dopaka doko, Goteme Jisasa kandao pii etete kiningi lelyona lao lao pituu, “Namba Kamongo dokome pii etete kiningi latelyo doko masingi aloo napitona emba pitisa katawaka katatena,” lea-pyaa.
<range>
Dopana, pii lao setapae doko Jisasame makande joo naima laitaka pipumopa wamba pii lao setapae doko ita minilyamo.
Wamba akali longo pitisa kateami-pyaa. Doko, dupa kumingi dupana kapa pao pitisa katawaka katapenge nanjia-pyaa.
Dopaka doko, Jisasa baa katawaka katenge dokome pitisa kalai doko koteaka lao minilyamopa aloo napingi.
Dopana, baame kapa pao endakali dupa etete pyoo nyalakao nyilyamopa dupa baa-kisa Gote tengesa pengema. Doko, baa koteaka lao katao pituu, Goteme endakali dupa nisina lao baame loma singi.
Pitisa mupa dopale dokome etete kapa pao naima nisingi. Baa etete epe dokona koopi mende napingi. Baa-kisa koo tengepi mende nasilyamopa endakali koo pingi dupanya baa etete waka mendepale. Baa dupa pitakanya etete andake alyasale katenge.
Wamba pitisa mupa kateami dupame koteaka lao Gote lao kundi maipengena lao maiyami-pyaa. Wambao dupame tangenya koo kunalanya kundi maitala, maitakao endakali dupanya koo kunakamaiyanya kundi maingima. Dopa pingimaka doko, Jisasame koteaka lao kundi maiya nayapenge. Baame baa tange paa mendai iki Gote lao kundi maiya-pyaa.
Mana setapae dupanya pitisa mupa katapenge jilyamopa akali pupu lapae nasingi dupa pitisa mupa katengema-pyaa. Dopaka doko, maitakao pii etete kiningi lelyona leamo dokome Gote Ikiningi doko pitisa mupa katena lea-pyaa. Dokopa Goteme baa etete kapa pisiamo doko koteaka lao dopa petayaka mee kalyamo.
Naimame pii lelyamano dakenya tenge angi doko dapa: naimanya pitisa mupa dopale doko katao baa kaitinya Kiŋi Mupa dokonya petenge toko kingi tolae-kaita katapelyamo.
Baame Gotenya losuu anda seleme petae etete epe angi dokonya pitisa kalai pilyamo. Anda doko endakali mendeme pyaa naya-pyaa. Daa, Kamongo dokome pia-pyaa.
Pitisa mupa dupa pitakame opale mee maingi dupa minao Gote-kisa ipupala baa lao kundi tata tata dupa dina lao katena lea-pyaa. Dopa piamopa Jisasame opale kundi mende maipengeaka jia-pyaa.
Baa yuunya katapyali kandao doko, pitisa nakatapyali. Doko, mana setapae dupame lelyali pyoo opale Gote mee maingi tata tata dupa maingima pitisa dupa katapelyamino.
Losuu anda dakenya pitisa kalai pilyamino dupa kaitinya losuu anda dokonya makandepi imambupi joo pingima. Moseseme losuu anda mende seleme pyaanya piamo dokopa Goteme kyoto joo baa lamaiyoo, “Dupa pitaka nambame emba yuu manda dokonya makande laitaka pioli pyoo, etete kapa pena lao kandao pipi,” lea-pyaa.
Dopaka doko, Kataisame pitisa kalai piamo dokome pitisa waka dupame kalai piamino dupa etete ita minia-pyaa. Dopaka pyoo Kataisame Gotepa endakalipanya kainanya pii lao seteamo dokome pii lao setapae wambatae doko etete ita minia-pyaa. Doko, Goteme pitona latae pii etete epe dokome pitona latae pii wambatae doko ita minilyamo doko pii lao setapae dokonya tenge.
Wamba tee pyao pii lao setapae doko kopeta nanjiali kandao doko, Goteme paa lapo pyoo pii lao setato lao masala nayali.
Dopaka doko, Goteme endakali dupa-kisa koo tenge sianya baame lao pituu, “Namba Kamongo dokome lelyona, ‘Salapa! Tenda gii mendepa nambame Isataele dupapi Juta dupapi dupanya pii enenge lao setakamaito.
Pii lao setapae enenge doko wamba nambame dupanya yumbange dupa-pipa pii lao seteo dopale daa. Wamba nambame Isipe yuu doko yakinalanya dupa kii minao lanyoo peo dokopa dupanya yumbange dupa-pipa pii lao seteo doko dupame watao minala nayami. Dopa piamino dokonya nambame dupa masala nayona,’ namba Kamongo dokome dopa lelyo.
Deaka nambame lao pituu, ‘Gii dutupa etapatamopa maitakao nambame Isataele dupanya pii waka mende dapa lao lao setakamaito: nambanya mana setapae dupa dupanya masingi koko dupanya setapakamaitala monanya pepa pyaanya katakamaito. Dokopa namba dupanya Gote katatopa dupa nambanya endakali katatami.
Dokopa endakali pitaka mendai mendai lao dupame dupanya pii mendai lengepi kaiminingipi dupa mana lamaiyoaka nakatenya lao pituu, “Embame Kamongo lao masepengena,” laa nayatami. Daa, gii dokopa endakali angipi kolepi dupa pitakame namba lao masokondape pitami.
Mana setapae dupa dupame angotaminopa nambame dupa kondo kayapala dupanya koo dupa lao dee masala nayatona,’” Kamongo dokome dopa lea-pyaa.
Baame pii enenge lao seteamo dokome pii tee pyao seteamo doko atingi injisetea-pyaa. Opale atingi jetala koelyamo doko etalakao etalanya pingi.
Pii lao setapae wambatae dokonya mana mendapua losuu lapengepi yuunya anda etete epe dokonya lawapi lao setea-pyaa.
Losuu anda seleme piamino dokonya lamapi, tokopi, betesa Gotenyana lao setengema dupapi dutupa singi-pyaa. Sele anda doko kandao etete epe lengema-pyaa.
Lapalapa andake mendeme kaina dokonya kame joo yukuotala lapalapa dokonya maitakaita dokaita palo eteteaka epena lengema-pyaa.
Kena tunduma pina lao yangalanya olata toko golome wasepae dokopa Gotenya pii lao setapae palenge bokosa dokopa dolapo palo dokonya singi-pyaa. Bokosa doko pitaka golome sanga pyatae-pyaa. Bokosa dokonya sisopene penge golome wasepae nee manaa paleta doko palenge-pyaa. Etonenya pangali wamba imbu pyoo yoko piamo dokopi Goteme pii lao setapae kana lapomanya pepa piamo dolapopi dutupa bokosa dokonya palengeaka-pyaa.
Bokosa ketae dokonya Gotenya tii pipae doko makande pyoo enjele lapoma wasepae-pyaa. Pundipundi dolaponya koo kunalanya taiyoko kai lengema panda singi-pyaa. Dopaka doko, indupa opale kuki dupanya nambame pii lao panala nayato.
Dopa pyoo dopale dupa waseteamino dokopa pitisa dupame koteaka lao losuu anda seleme petae dokonya kolandao nyakamanya pipenge dupa pingima-pyaa.
Dokopa pitisa mupa dokome iki palo eteteaka epe dokonya ee kana dii lao paa mendai kolandata pingi-pyaa. Baa mee kolandala nayao taiyoko dupa nyepala kolandata pingi-pyaa. Dokopa taiyoko dupame baa tangenyapi dee endakali dupame koo pilyamano lao masala nayao koo pilyamino dupanyapi koo kunina lao kundi maiya pengema-pyaa.
Mana dokonya Oli Sipitisame naima dapa lao laitaka pilyamo: losuu anda seleme petae dokonya kalai doko mee setamoaka kandao doko, palo eteteaka epe dokonya endakali kolandapenge kaitini doko lumbala nayatana lao laitaka pilyamo.
Losuu anda seleme petae doko indupa gii dake makande petae. Anda dokonya Gote mee maingi tata tata dupa maitala baa lao kundi tata dupa maingima-pyaa. Dopa pingimaka doko, dopale dutupa pitakame kapa pao tama pilyamino endakali dupanya ingi monapi minao etete auu pisala naenge-pyaa.
Kundi maingi tata dutupa neepi, endakipi, opale wasawasa pingipi dopale yongenya mana setapaenya iki-pyaa. Goteme mana seteamo dutupa pitaka endakalimi watao minao pao baame dupa pitaka tolasetamo gii dokonya tuu lena lao setea-pyaa.
Dopaka doko, indupa Kataisa baa ipupala mana epe sakatasiamo dupanya pitisa mupa katapelyamo. Losuu anda seleme petae wambatae doko ita minao losuu anda seleme petae etete auu pipae dokonya baa kolandatea. Anda doko endakali kingimi petae yuu dakenya mende, daa.
Baame paa mendai iki losuu anda seleme petae etete epe dokonya kolandatala, koteaka lao pyoo nyepae katataminopa lao naima pyoo nyia-pyaa. Baame memepi pulumakao yakanepi dupanya taiyokome dopa pia daa. Baa tangenya taiyoko dokome dopa pia-pyaa.
Pitisa dupame endakali Gotenya enombasa koelyamino dupa-kisa meme tamopi pulumakao maipa tamopi dupanya taiyoko dupame dupa tandinya piseta, pulumakao ina puiyoto itatenya yangao kenai jetae dupame dupa lumbanya piseta pingima-pyaa. Dopa pilyaminopa endakali koyapae dupa Gotenya enombasa etete epe jetala dee auu petae jingima-pyaa.
Dopa pingimaka doko, Kataisanya taiyoko dokome dupa ita minia-pyaa. Kataisa baa-kisa koo mende etete nasingi. Katawaka katenge Sipitisanya pupu lapae dokome baa tange kundi joo Gote maiya-pyaa. Dopa piamo dokome Gote lete katenge dokonya kalai pyakamaiyapale lao naimanya ingi monapinya mana koo tenge dupa yukuoo nepekea-pyaa.
Dopa piamo dokonya Kataisame Gotepa endakalipanya kaina dokonya pii enenge lao setea-pyaa. Pii lao setapae wambatae doko siamo gii dokopa koo piamino endakali dupa pitaka dee sambao nyoto latala baa kumatea-pyaa. Goteme wii latae endakali dupame nyetami leamoli pyoo lete etete katenge doko nyetami.
Akali mendeme baanya moya dupa mokosetoo latamo kandao doko, moya dupa endakalimi nyina lao baa wambao kumapenge.
Akali doko wambao kumapelyamo dokopa baanya moya mokoseto lelyamo pii doko angi jingi. Baa lenge tao katawaka pituu baanya moya dupa mokosetoo lelyamo kandao doko, baanya pii doko angi jala naenge.
Tenge dokonya minao taiyoko dupame pii lao setapae wambatae doko pupu lasingima-pyaa.
Wambao Moseseme endakali dupa pitaka mana setapaenya pii dupa pitaka lamaiya-pyaa. Maitakao pulumakao yakane taiyokopi, meme taiyokopi, endakipi dupa nyepala sipisipi kangyoo itipi, elyamuni yokopi, dupame tandyoo bukupi endakalipi dupa pitaka-kisa pisoo pituu, “Taiyoko dokome pii lao setapae nyakamame watao minalapale lao Goteme langiamo doko pupu lasilyamona,” lea-pyaa.
<range>
Dopaka pyoo Moseseme taiyoko dupa losuu anda seleme petaepi disapi opale minao losuu lengema dupa pitakanya tandyoo pisia-pyaa.
Kini, mana setapae dupame lengeli pyoo taiyoko dokome opale dupa pitaka auu pisingiaka doko, mendeme mendatupa auu pisingi. Taiyoko mende naepelyamo kandao doko, Goteme endakalinya koo kunao nepakamaiya naenge-pyaa.
Pitisa dupame kaitinya singi dutupanya makande iki petae dupa auu pisalanya kundi maingi mana dutupaka minapenge jia-pyaa. Dopaka doko, kundi dupa ita minao kundi etete epe dokome iki kapa pao kaitinya singi dupa auu pisingi.
Jisasa baa Gotenya anda angi dokonya iki waingi tao endakali kingimi petae etete epe dokonya kolandala naya-pyaa. Daa, baa kaitinyaka tolao kolandatala indupa baa Gotenya enombasa panatala naima nisoaka kalyamo.
Ee kana dii lao pitisa mupa dokome palo eteteaka epe dokonya Gote lao kundi maiya pao pituu baanya taiyoko doko minao paa naenge-pyaa. Dopaka doko, Kaitaisame baa tange paa longosa kundi maiya naya-pyaa.
Baame paa longosa kundi maiyali kandao doko, Goteme yuupi kaitipi wasiamo dokonya pituu indupa tuu lao baa paa longo tanda nao katapyali. Dopaka doko, gii etalanya piamopa Kataisame baa tange Gote lao kundi maitala endakali dupanya koo kunanya nepakamaitopa lao paa mendai iki baa yuunya epea-pyaa.
Endakali dupa paa mendai iki kumapelyaminopa maitakao Goteme yapenge.
Dopaka pyoo Kataisame endakali dupanya koo kunakamaiyoo paa mendai iki baa tange Gote lao kundi maiya-pyaa. Tenda baa paa lapo pyoo ipata. Dopaka doko, baame koo kunalanya ipata daa. Kataisa kandatapuma laka lao putiti kayao malisoo katenge dupa etete pyoo nyalanya ipata.
Opale epe maitakao ipanya pilyamo dupa mana setapae dupame naima laitaka pyaakao pyaa naenya, dupanya imambu iki laitaka pilyamo. Ee kana dii lao kundi tata mendaiyaka mailyami dokome kapa pao endakali pii sala epeamino dupa eteteaka auu pisala naenge.
Pii sala epeami endakali dupa kundi mendai ikimi etete auu pisiali kandao doko, dupame nyakamanya ingi monapinya koo dupa masala nayao, kundi maingi mana doko kayao piamili.
Dopaka doko, ee kana dii lao dupame kundi maingima dokome dupanya koo dupa deaka masina lenge-pyaa.
Doko, pulumakao maipapi memepi dupanya taiyoko dupame etete kapa pao koo kunala naenge-pyaa.
Dopa pianya Kataisa yuunya epeamo gii dokopa baame dapa lea-pyaa: “Dupame pulumakao akipi pilyami dupapi emba lao kundi dilyami dupa embame auu nakaenge. Dopaka doko, embame yonge mende namba dyaanya depa lee-pyaa.
Pulumakao akipi dupa itatenya tao mulyina lelyami dupapi koo kunina lao kundi lelyami dupapi dupa embame auu nakaenge.
Dokopa nambame dapa leo: ‘Pii pepa pyapae singi dokonya namba kandao latae silyamoli pyoo nambame Gote embanya masingili pitoo latala namba ipatelyo,’ leona,” lea-pyaa.
Wambao baame mana setapae watao kundi maingima dokonya lao pituu, “Dupame pulumakao akipi pilyami dupapi, emba lao kundi dilyami dupapi, pulumakao akipi dupa itatenya tao mulyina lelyami dupapi, koo kunanya nepao kundi lelyami dupapi, dupa embame auu nakaengena,” lea-pyaa.
Dopa latala baame lao pituu, “Nambame Gote embanya masingili pitoo latala ipatelyona,” lea-pyaa. Dopa latala baame mana wambao doko nepatala mana maitakao doko kyoto joo setea-pyaa.
Jisasa Kataisame Gotenya masiali petala baa tangenya yonge doko kundi joo paa mendai iki maiyamo dokome baame naima etete epe injisia-pyaa.
Pitisa dupa pitakame toya katapala nyakamanya kalai dupa koteaka lao pingima-pyaa. Dupame kundi maingi kalai tata dokoaka paa longosa pingima-pyaa. Dopa pingimaka doko, kundi maingi dupame etete kapa pao koo kunala naenge-pyaa.
Dopaka doko, Kataisame koo kunalanya paa mendai iki kundi maiyamo dokome koteaka lao kapa pelyamo. Baame dopa petala baa Gotenya kingi tolae dokonya kalyamo.
Dopa pyoo katao Goteme Jisasanya yandapipi dupa baanya moko pundipundi katasetamo gii doko malisoo kalyamo.
Baame etete epe injisiamo endakali dupa koteaka lao auu pyoo katatamina lao baame kundi mendai ikimi auu pisalakao pisia-pyaa.
Oli Sipitisa dokome naima kandao pii dapa langilyamoaka: “Kamongo dokome lao pituu, ‘Gii dutupa etapatamopa maitakao nambame dupanya pii waka mende dapa lao lao setakamaito: nambanya mana setapae dupa dupanya monanya setapakaimaitala, dupanya masinginya pepa pyaanya katakamaito.
<range>
Dopa petala dupame koo pitamipi mana koo minatamipi dupanya nambame deaka masala nayatona,’” lelyamo.
Goteme koo kunao nepatatamo kandao doko, deaka koo kunekena lao kundi maipenge kalai nasilyamo.
Dopana, kaimia paluma, Jisasanya taiyoko dokome naima kapa pao Gotenya anda etete epe dokonya kolandao pituu paka nakaelyamano.
Baame lete katenge kaitini mende naimanya lumbekeamo silyamo doko, lapalapa pyatu doko nyoo kapya latala palo eteteaka epe dokonya kolandenge kaitini mende setekea-pyaa. Kaitini doko Jisasa baa.
Naimanya pitisa mupa doko katao baame naima Gotenya tata doko isilyamo.
Baame baanya taiyoko dokome naimanya mona dupa wasawasa pyakao naimanya koo tenge masiamano dupa pitaka kunao nepekea-pyaa. Baame endaki auu petae dokome naimanya yonge kaimbu pyekea-pyaa. Dopana, naimame naimanya monanya masingi koo dupa pitaka soo nepatala Gote lao masoo minalakao minatala baa tengesa mona.
Naimame masoo malisoo kalyamano dokonya lao pii lao panenge doko mona lapo napaliuu minalakao minamana. Doko, Goteme pitona lateamo dupa pitaka kiningi etete baame pita.
Dee naimame naimanya mende lao masa masa petala dupame auu kaenge mana watao minao pituu mana epe minina lao sakatasemanaka.
Endakali mendapuame pingimali pyoo naimame kaiminingi dupa-pipa kambu pingi mana doko yakinala nayamana. Naimame dupanya mona minao kyoto injisoo katamana. Kataisa dee ipupenge gii doko tengesa petelyamona lao masetala eteteaka kyoto injisoo katamana.
Naimame Kataisanya kiningi pii doko mana nyepala maitakao naima tangeme koo pyuani kayao pitamano kandao doko, koo doko kunina lao naimanya kundi maipenge mende etete nasilyamo.
Naimame dopa pitamano kandao doko, naima etete pakame kumao Goteme naima yapatamo dokopa Gotenya yandapipi dupa pitaka tao mulyingima itate etete itaita pipae dokopa dolapo malisoo katapenge jilyamo.
Mana setapae Goteme Mosese maiyamo dupa endakali mendeme angotamopa endakali lapomapi tepomapi mendeme baa kandatala koo pitamo doko lao pantamino kandao dokopa, endakali doko kondo nakayao kumasepenge.
Dopana, Gote Ikiningi doko maita mailyamo endakali doko kandao nyakamame aipa lao masilyamipi? Endakali doko baa eteteaka kenda pipae nyeta. Kataisanya taiyokome pii lao setapae dokome endakali doko eteteaka epe injisia. Dopa piamoaka doko, endakali dokome taiyokome pii lao setapae doko mee injisetala mona epe palenge Sipitisa doko kandao etete mana koo minilyamo.
Pii leamo akali dokome lao pituu, “Koo pinginya yanu nyingi doko nambana, nambame yanu pyatona,” lea-pyaa. Dee baame lao pituu, “Kamongo dokome baanya endakali dupa yapatona,” leamo doko masilyamano.
Gote lete katenge dokome endakali yanu nyetopa lao masepeta katatamo kandao doko, etete paka kayapenge mende lamo.
Dopaka doko, wamba nyakamame Gotenya tii pipae nyiamino gii doko dee masalapape. Gii dokopa nyakama endakalimi lekeleke andake tasiaminopa tanda longo nao pituwapi kyoto joo kateami.
Gii mendapuanya dupame nyakama endakali pitakanya enombasa katatala pii koo lao nyakama kenda pisiami. Dee gii mendapuanya kenda pipae dopale nyiami endakali dupa-pipa nyakama awapa nyiami.
Nyakamame anjetae paleami endakali dupa kondo leami. Dee nyakamanya oapi dupa nyiaminopa nyakamame mona yaepatala nyina kayami. Doko, nyakamame nyakamanya angi etete doko mee silyamo doko koteaka lao setana lao maseteami.
Dopana, nyakamame nyakamanya masoo miningi kyoto doko yakinala nayalapape. Dokonya yole andake doko silyamo.
Nyakamame Gotenya masilyamoli pimana lawapi baame opale nyetami lateamo dupa nyemana lawapi nyakamame maka nakayao kyoto joo kalyepape.
Gii kuki iki sepatamopa akali ipanya pilyamo doko malisala nayao ipata.
Dopaka doko, masoo miningi dokonya-kaita Goteme nambanya tolataena lelyamo endakali doko lete etete katata. Baa paka setamo kandao doko, nambame baa kandao mona koo palyeto.
Dopaka doko, naima paka sowapi koyatama endakali daa. Naima masoo miningi endakali dupa pyoo nyepae kalyamano.
Masoo miningi mana doko dapa: Goteme naima dina lao malisilyamano dupa naimanya mona dokome minatelyamano. Naimanya lengeme nakandelyamano dupa naimanya mona dokome doko silyamona lao masokondape pilyamano.
Wamba kateamino endakali dupame Gote lao masoo miniamino doko Goteme kandatala kapana lea-pyaa.
Naimame Gote masoo minapumano dokonya-kaita baame baanya pii dokome yuupi kaitipi wapuiyana lao masetelyamano. Oapi naimame kandelyamano dupa naimame kapa pao nakandapenge dupame Goteme wapuiya-pyaa.
Epolome Gote lao masoo minatala Gote lao kundi maiyamo dokome Keenenya kundi doko ita minao etete auu pia-pyaa. Epolome masoo miniamo dokonya Goteme baa tolataena lea-pyaa. Epolome opale mee Gote maiyamo dupa Goteme auu kaya-pyaa. Epolo baa kumateamoaka doko, baanya masoo miningi dokome baame pii lelyaliaka jilyamo.
Inokome Gote lao masoo miniamo dokome Goteme baa kaiti-kisa nyoo pea-pyaa. Baa kumala naya-pyaa. Endakali dupame baa kutiaminoaka doko, Goteme baa lanyiamosa nakandeami-pyaa. Wamba Goteme Inoko lanyala nayamo dokopa, Inokome piamo dupa kandatala Goteme kapana lea-pyaa.
Gote lao masoo minala naenge endakali dupame pilyami dupa Goteme kapa pao auu nakaenge. Doko, endakali mendeme Gote kopatoo lao masetamo dokome Gote kalyamona lao masoo minao katapenge. Gote kutalakao kutilyamino endakali dupa baame epe maingina lao masoo minao katapengeaka.
Noame Gote lao masoo miniamo dokome lengeme nakandeamo dupa Goteme wandyuu katena lamaiyamopa sia-pyaa. Baame Gotenya pii doko watao sipi mende wapupala dokonya baa palu dupa kolandatala auu pyoo paleami-pyaa. Noanya masoo miningi dokome yuunya endakali dupa-kisa tenge setea-pyaa. Baanya Gote lao masoo miniamo dokome Goteme baa tolataena lea-pyaa.
Apotakameme Gote lao masoo miniamo dokome Goteme Apotakame epena latala, baa yuu mende maitona pena lea-pyaa. Apotakameme Gotenya pii wataminao baanya yuu tenge doko yakinatala baa anja pelyope lao nakandao pea-pyaa.
Baame Gote lao masoo miniamo dokome yuu Goteme maitona leamo dokonya pao katea-pyaa. Baa yuu dokonya pao kateamo doko wakamanya yuunya pao katele lao katea-pyaa. Baame sele anda petala kateamoli pyoo maitakao Aisakepa Jekopepa sele anda petala kateambi-pyaa. Goteme yuu mende Apotakame maitooa leamo doko dolapome apata nyiambiaka-pyaa.
Goteme taono wasingi mana doko masetala taono sulu soo seta mende wasetamo doko Apotakameme kandapu laka lao masia-pyaa.
Apotakame baa lyanga jetala baanya etanenge Seta kapa pao wane namandipengeaka doko, Apotakameme Gote lao masoo miniamo dokome Goteme Seta pupu lasiamopa kapa pao wane mandipenge jia-pyaa. Goteme pitona leamo pii doko pakuala nayatana lao baame masokondape pia-pyaa.
Dopa piamopa akali mendai doko baa lyanga jetala kumalanya piamo doko baa wane yama longonya yumbange jia-pyaa. Wane dupa eteteaka yama longo jetala kaitinya buipi endaki lembanya endaki keepi dupa-pipa kapa lao mendeme itaki napyapenge jia-pyaa.
Endakali dupame masoo minao katao kumiami-pyaa. Wamba kateamino endakali dupame Goteme epe maitona leamo dupa nanyiami-pyaa. Dupame wambao kandatala tama piami-pyaa. Dupame lao panao lao pituu, “Naima yuu dakenya opone joo kalyamano. Naima gii kuki iki yuu dakenya kalyamanona,” leami-pyaa.
Endakali pii dopale lelyamino dupame nyakama etete katapenge yuu mende kutalanya lengema.
Dupame wamba yakineamino yuu doko dee nea kayamili kandao doko, kapa pao pilyepenge jiali.
Dopaka doko, dupanya mona dokome yuu doko ita minao yuu etete epe kaiti yuu dokonya patea-pyaa. Dopa piamopa dupame Gote kandao, “Emba naimanya Gotena,” leamino dokonya Goteme elya nakayao, dupanya taono mende depa lakamaiya-pyaa.
Wamba Goteme Apotakame makande piamopa Apotakameme Gote lao masoo miniamo dokome Aisake Gote lao kundi maiya-pyaa. Goteme pitona latae doko Apotakameme sepeamopa Goteme Aisake lao masetala Apotakame lamaiyoo lao pituu, “Aisakenya mandipaenya mandipae paliuu patamo dupa emba tata lao palitana,” lea-pyaa. Dopaka doko, Apotakameme baanya wane mendai doko pyao kundi maiyanya pia-pyaa.
<range>
Aisake kumapatamopa Goteme kapa pao sakatasalamona lao baame masia-pyaa. Dopana, Apotakameme kongali pyoo Aisake kumapae nyiana lao naimame masepenge jilyamo.
Aisakeme Gote masoo miniamo dokome maitakao opale pitamo dupa masetala baame Jekopepa Isopa auu pisoo pii epe lamaiya-pyaa.
Jekopeme Gote lao masoo miniamo dokome baa kumalanya pituu, Josepenya ikiningi lapoma dolapo auu pisoo pii epe lamaiya-pyaa. Baame baanya pangali sandange dokonya minatae katao ponganatala Gote lao tama pia-pyaa.
Josepeme Gote lao masoo miniamo dokome baa kumalanya pituu, Isataele dupame Isipe yuu doko yakinatamina lea-pyaa. Baame dupa lamaiyoo, nyakamame namba dopa pyoo malu pyepape pyepape lao lanya setea-pyaa.
Mosese endangi takangepame Gote lao masoo miniambino dokome, kiŋinya mana doko paka nakaenya wane doko mandyuu kana tepoma yalo piambi-pyaa. Doko dolapome kandeambinopa wane doko wane epe jianya yalo piambi-pyaa.
Mosese baa angi jetala Gote lao masoo miniamo dokome dupame baa Peto wanengenya ikiningina laa naena lea-pyaa.
Baa tangeme Gotenya tata dupa-pipa kenda pipae awapa nyotoo lao masia-pyaa. Baame gii kuki iki auu pipae katao mana koo dupa watao minala nayatoo lao masia-pyaa.
Baa Kataisanya tenge dokonya elya soto kandao doko, dokome Isipemanya munipi opale yatipi dupa eteteaka ita minilyamona lao masia-pyaa. Doko, Goteme maitakao baa yole epe maitamo doko masokondape pia-pyaa.
Moseseme Gote masoo miniamo dokome Isipe yuu doko yakinea-pyaa. Endakalinya lengeme Gote kapa pao nakandengemaka doko, Moseseme kandenge joo katapala kiŋinya imbu kayamo doko paka nakayao kyoto joo katea-pyaa.
Baame Gote lao masoo miniamo dokome anda paka dupanya taiyokome kai pyataminopa, wane mupa dupa pyao kumasala ipatamo enjele dokome Isataele dupanya wane dupa napina lao baame Napinya Kayamo Nee doko tee pia-pyaa.
Isataele dupame Gote lao masoo miniamino dokome solowata pete Kate Pyapae dokonya keneaminopa lyaka lao yuu jia-pyaa. Isipe dupa apata dokonya pao makande piaminopa dupa endaki dokonya kumambeami-pyaa.
Isataele dupame masoo miniamino dokome Jeteko yuu dokonya pupala kana kame doko yuu gii kalangesa awali leaminopa kame doko kaluiya-pyaa.
Akali nyele-nyele paenge enda Leapame elyakalao yuu kanja peambino akali dolapo nyoo yalo petala Gote lao masoo miniamo dokome masoo minala naenge endakali dupa-pipa baa awapa koyala naya-pyaa.
Dopaka doko, indupa nambame pii anduku waipa soo lawape? Nambame Gitionepi, Betekepi, Samasonepi, Jepetapi, Dapitipi, Samuelepi, potopesa dupapi dupanya waipa soo atome lapenge gii mende kapa pao nasilyamo.
Isataele dupanya masoo miningi dokome kiŋi dupanya amii dupa-pipa yanda petala ita miniami-pyaa. Dupame mana tolatae watao miniami-pyaa. Goteme dupa maitona leamo doko dupame nyiami-pyaa. Dupame mena layonenengekaita dupa piti piami-pyaa.
Dupame itate andake dupa konjembeami-pyaa. Dupame konjua dupa wandiaminopa napiami-pyaa. Dupa tambo tambo lao katapala maitakao pupu leami-pyaa. Dupa yandanya kyoto joo katapala amii tata waka andake dupa watao piami-pyaa.
Akali kumapae dupa dee sakateaminopa dupanya etanenge endangipi dupame dee lanyiami-pyaa. Endakali mendapu yandapipi dupanya kingilyaka etete tanda neamino doko etala naya-pyaa. Dopa piamino doko malunya sakatenge epe doko kandao nyalanya dopa piami-pyaa.
Yangi kenda pipae nyiamino dupa yandapipi dupame lamba lao konjame pyao ŋili kendeme anjingi andaka anjinya palyoo piami-pyaa.
Yandapipi dupame dupa kaname pyao, soo dupame konjoo lapoma pyoo, konjua dupame kepao kumasoo piami-pyaa. Masoo miningi akali yangi dupa sipisipi yanupi meme yanupi dupame lapalapa joo petala wakale puu puu piami-pyaa. Oapi dupa pitakame dupa daa jiamopa endakali dupame kenda pisetala mana etete koo minao koyasiami-pyaa.
Dopa piaminopa dupa wakale puu puu pyoo endakali napalenge yuupi, yuu mandapi, kanandapi, yuu pukutipi dupanya yalo piami-pyaa. Dupa endakali epe etete dokonyana yuunya endakali masoo naminingi dupanya kainanya kapa pao awapa katapenge nanjia-pyaa.
Dupame Gote lao masoo miniamino dokome dupa kenge sia-pyaa. Dopaka doko, wamba Goteme epe maitona leamo doko dokaitame nanyiami-pyaa.
Doko, wamba waka Goteme epe etete mende naimanya depa lanya setekea-pyaa. Dopana, wambatae masoo miningi endakali dupa kapa pao wambao pupala etete auu petae jetala naelyamino. Daa, naima dupa-pipa awapa etete auu petae jetama.
Endakali wamba lumu dupame kopa andake mendeme naima sanga pili petala masoo miningi mana doko naima laitaka pilyamo. Dopana, naima pyalya minilyamo dupa pitakapi koo naima-kisa andinyingi dupapi dupa naimame yakinapenge. Naimame naimanya mona doko kyoto jetala Goteme lekeleke tao kalyepape leamo dokonya lekeleke tao katamana.
Jisasa baa naimanya masoo miningi tenge dokona, naimanya masoo miningi doko etete angi injisekelyamo. Naimame baa kanjakao kandatae katamana. Wamba Jisasame mona yaepenge doko maitakao nyotona lao kyoto joo katapala baa tanda nao ita pokonya kumia-pyaa. Baame ita pokonya elya doko angi mende daana lao masia-pyaa. Indupa Gotenya petenge toko dokonya kingi tolaetena kalyamo.
Nyakamame dake masokondape pyepape. Koo pingi endakali dupame Jisasa etete yanda pimaiyaminoaka doko, baa etete kyoto joo katea-pyaana doko nyakamame masalapape. Dopana, nyakama maka kayapala nyakamanya mona tambi laa nayalapape.
Nyakamame koo dupa ita minao yanda piaminoaka doko, nyakamanya taiyoko ipatala naya.
Nyakamame nyakamanya mona kyoto jakatona lao Goteme pii leamo doko kame silyamino. Nyakama baanya wane jilyaminona lao baame lao pituu, “Nambanya wane emba tolasoo Kamongome pilyamo doko angi mende daana lao masala nayape. Baame emba kenda pisoo tolasetamo dokopa emba mona kumala nayape.
Kamongome endakali mende auu kaelyamo kandao dokonya mana doko baame tolasakamaingi. Dee endakali mende baame lanyepala baanya wanena lelyamo kandao doko, baame pyalanya lao mana lengeakana,” lea-pyaa.
Goteme nyakama tolasina lao nyakamame yapa maka nakayalapape. Goteme nyakama baanya wane joo mana minilyamo. Wane mende takangeme tolasala naengepe?
Goteme tolasetae dupa-pipa nyakama awapa nakatatamino kandao doko, tenge dokonya nyakama Gotenya ikiningi daa, mandyuu paenge joo katatami.
Nyakamame dake apata masalapape: naimanya takange dupame naima tolasilyaminopa naimame dupa andanda semaingi. Dopana, naimanya imambu dupanya Takange Gote dokonya naima pundipundi etete katatamanopa lete katenge doko nyetama.
Naimanya takange dupame nyakamanya masiaminoli pyoo gii kuki naimanya mana dupa tolasingimaka doko, Goteme naima lao masetala baa tangenya mana epe etete doko nyetaminopa lao tolasingi.
Goteme naima kenda pisoo tolasilyamo dokopa naimame mona yaepala nayao mona kenda iki kaenge. Dopaka doko, baame naimanya mana doko tolasekelyamopa maitakao dapa pyoo angi jingi: naimame mana epe doko kandatala naima mona lyuu lao katenge.
Dopana, kingi mokopi yukupae setamo dupa nyakamame dee kyoto injisalapape.
Nyakamame kaitini payapenge doko tolao wapualapape. Dopa pitaminpa endakali moko koo mende koyala nayao baa dee epe jeta.
Nyakamame endakali pitaka mona lyuu lao katenge mana dokopa mana epe etete dokopa dolapo kyoto joo watao minalapape. Mana epe naminingi endakali dokome Kamongo doko nakandata.
Nyakama kandao kalyepape. Aopyoo latala nyakamanya mendeme Gotenya mona epe palenge doko yakinatami. Aopyoo latala nyakamanya kainanya ita mende katapala, dokonya dii kaa pipae manditamo dokome nyakama kenda piseta. Aopyoo latala dopale dupame nyakamanya longo mendapua aii pyaseta.
Aopyoo latala endakali mendeme kepo kolenge mana watao minata. Aopyoo latala wamba Isome piamoli pyoo Gote maita maitami. Paa mendai iki nee sambalanya baa wane mupa dokonya auu pingi dupa yakinea-pyaa.
Maitakao baame auu pipae doko nyotoo lao masiamoaka doko, takangeme daa leamo doko nyakamame masilyamino. Isome doko nyotoo lao paa longo lao ee leamoaka doko, baame kapa pao takangenya mona kapilyepenge nanjia-pyaa.
Indupa nyakama yuu Sainaimandapi kapa pao nyepenge mendenya tengesa pao kopao nakalyamino. Nyakama pao itate andakepi, iminjetae etetepi, poo pupu lapaepi, beto pyatapi, endakali kambu mendenya pii latapi mendenya patala naelyamino. Pii doko leamopa siamino endakali dupame pii dokonya waipa soo laa nayalapa lao yako leami.
<range>
Goteme pii mana lamaiyamo doko dupame pakame kumiami-pyaa. Baame lao pituu, “Endakali mende yuu manda dokonya patamo kandao doko, nyakamame baa kaname pyao kumasepenge. Mena yanapi patamo dupa apata dopaka pipengena,” lea-pyaa.
Opale kandeamino dupame endakali dupa etete paka pisoaka pao, Moseseme, “Namba etete pakame kumapala walu lelyona,” leamo dokonya tuu lea-pyaa.
Nyakama opale mendenya pyakamatala naelyamino. Nyakama Gote lete katenge dokonya taono andake Sayonemanda dokonya patelyamino. Doko kaitinya silyamo Jetusaleme doko. Enjele eteteaka longo dupa limbatae kalyamino dokonya nyakama pao pyakamatelyamino. Gotenya mandipae wambatae dupa limbatala tama pyoo katengema dokonya nyakama patelyamino. Goteme dupanya kenge dupa pepa pyateana, pyatae doko kaiti-kisa silyamo. Nyakama Gote tengesa patelyamino dokome endakali pitaka yapenge. Baame imambu tolataena leamo epe jeteamino endakali dupa katapimisa patelyamino.
<range>
Dee nyakama Gotepa endakalipanya pii enenge lao setenge akali Jisasa doko-kisa patelyaminoaka. Dokopa Epolonya taiyoko kai leamo doko ita minao Jisasame taiyoko kai leamo tenge eteteaka epe palenge dokonya nyakama pao lai pilyamino.
Aopyoo latala nyakama kale poyatala indupa pii lelyamo akali dakenya pii doko nasetamina kandao kalyepape. Wamba waka yuu dakenya Goteme endakali dupa pii kyoto mende lamaiyamopa, sowani nakayamino dupame kapa pao paka pupenge nanjia-pyaa. Indupa Gote baa kaiti-kisa katao pii kyoto mende naima langilyamo. Naimame baa maita maitamano kandao doko, naima kapa pao baa paka pupenge kaitini mende setape? Eteteaka naseta.
Wamba Goteme pii leamo dokome yuu dake titiwali minia-pyaa. Dopaka doko, indupa baame lao pituu, “Paa mendai mende apata nambame yuu dake titiwali minato. Yuu iki daa, kaiti apata titiwali minatoakana,” latea-pyaa.
“Paa mendai mende apata” pii dokome naima dapa pyoo laitaka pilyamo: opale Goteme wapuiyamo dupa titiwali minatala nyoo nepatamopa, dee naseta. Opale kapa pao ema napitamo dupa seta.
Goteme naima isingi doko mendeme kapa pao koyasala nayapenge. Dopana, naimame Gote lao yaka pilino lapenge. Naimame baa lao tama pyoo baame mana auu kaengeli pyoo minao baanya kalai pyakamaipenge. Naimame baa lalyoo paka kayapenge.
Doko, naimanya Gote doko itate andake jepae dokomena dupa pitaka yangenge.
Nyakamame koteaka lao kaiminingi dupa auu kayalapape.
Nyakamame endakali opone dupa kayala nayao nisalapape. Doko, mendapuame dopa piaminopa enjele mendapua nisiami-pyaa. Dupame enjele lamo lao masala nayao endakali lamo lao masiami-pyaa.
Kaiminingi mendapua anjetae palelyamino dupa-pipa nyakama apata anjetae palelyamanona lao masalapape. Mendapu tanda nao kalyamino dopale joaka nyakama tanda nelyamanona lao masalapape.
Nyakamame endakalipa tole pyao petenge mana doko epena lao masalapape. Nyakamame endakalipa tole pingi mana doko minao koyasala nayalapape. Mana doko koyasilyamipi kepo kolelyamipi dupanya Goteme yapata.
Nyakamame muni putiti nakayalapape. Opale nyakama-kisa silyamo dupa nyakamame yakana lao masalapape. Doko, Goteme lao pituu, “Nambame emba yakinala nayato. Nambame emba maita dyaa nayato, etete daana,” latea-pyaa.
Dopana, naimame naimanya mona kyoto jetala dapa lamana: “Kamongome namba nisingina nambame paka nakayato. Endakali dupame kapa pao namba mende napitami daana,” lamana.
Nyakamame nyakamanya isingi akali dupame Gotenya pii langiamino dupa masalapape. Dupanya kaitini payamino dokonya dii mendeamo dupa masalapape. Nyakamame doko masetala dupame masoo miniaminoli pyoo masoo minalapape.
Jisasanya mana doko wambapi indupapi koteaka lao mendai dopaleaka.
Mana pii tata waka longo dupame nyakama pyalya lao nyina lao kayala nayalapape. Gotenya mona epe palenge dokome nyakamanya mona dupa kyoto injisakatamo doko epe. Nee nenge dokonya mana dupame nyakamanya mona dupa kapa pao kyoto injisakala nayata. Mana dupame mana watao miningi endakali dupa nisala naya-pyaa.
Naimanya olata toko doko kalyamo. Losuu anda seleme petae dokonya kalai pingi pitisa dupame kapa pao olata toko dokonya nee setapae nanengema.
Pitisa mupa dokome pulumakao akipi dupanya taiyoko dupa nyoo minao palo eteteaka epe dokonya koo kunikena lao kundi maiya penge. Dopaka doko, angi dupa kame dokonya kamalya tena ita yangatala tao mulyina lao soo yangenge-pyaa.
Dopa pingi dokonyana, Jisasame baanya taiyoko dokome endakali dupa etete epe injisalanya taono kame dokonya kamalya pupala tanda nyia-pyaa.
Dopana, baame piamoli pyoo naima baa tengesa pao pituu taono dokonya kamaka pupala elya sepenge.
Yuu dakenya naimanya taono tanga tangapi sulu seta mende nasingi. Dopaka doko, taono maitakao ipupenge doko kutilyamano.
Dopana, naimame koteaka lao Jisasanya kenge doko lao Gote kundi maili lao tama pimana. Jisasa panasoo endakali pii lamailyamano dokome Gote tama pimana.
Nyakamame endakali dupa kandao mana epe minapenge doko kayala nayalapape. Nyakama-kisa opale silyamo dupame endakali daa jilyamo dupa nisoo mokosoo maiyepape. Dopa pyoo kundi maingi mana doko Goteme etete auu kaenge.
Nyakamanya isingi akali dupame maka nakayao nyakamame Gote yakinala nayalapale lao isoo katapala, dupame pingima dupa maitakao Gote lamaipenge. Dupame mona yaepao kalai petala mona kenda nakaenalena nyakamame dupanya pii watao minatala dupanya pundipundi kalyepape. Mana dutupame nyakama niseta.
Nyakamame naima lao masetala Goteme nisina lao loma salapape. Naimame naimanya mona doko Gotenya enomba dokonya tolatae palengena lao masilyamano. Naimame koteaka lao kaitini tolao payawani kaenge.
Namba nyakama katatamisa yapa ipatona, Goteme namba nisina lao nyakamame loma salapape lao nambame nyakama mona sakatasakao lelyo.
Mona lyuu lasingi Gote dokome naimanya Kamongo baa Sipisipi Setao Katenge Akali Mupa doko malunya sakatasia-pyaa. Jisasa kumiamo tenge dokome pii latae singi. Pii latae siamo singi dokome lengeli pyoo Goteme Jisasa sakatasia-pyaa.
Nyakamame Gotenya masingili pyepale lao baame nyakamanya mana dupa pitaka auu pisekena. Dokopa baa tangeme mana auu kaenge dupa Jisasa Kataisa-kisa naimanya kainanya sakatasina. Naimame tanga tangapi Jisasa Kataisa lao lalyepenge. Kiniaka.
Kaimia paluma, nambame nyakamanya mona kyoto jakatoo lao pii lelyo dake kale katao salapape lao nambame nyakama sakatasilyo. Nambame pii muu pipae atupa iki pepa pyekelyo.
Naimanya kaiminingi Timoti mokeaminopa baa dee anjetae napaleamo doko masalapape. Baa namba kalyosa yapa ipatamo kandao doko, nalimba lapotame ipao nyakama kandatamba.
Nyakamame nyakamanya isingi akali dupa pitakapi Gotenya endakali dupa pitakapi dupa auu pyoo katena lamaiyakalapape. Itali tange sosa dupame nyakama auu pyoo kalyepape lelyamino.
Goteme nyakama pitaka kandao mona epe palena.
Namba Jemesa Gotepa Kamongo Jisasa Kataisapanya kendemane dokome nyakama endakali tata kingi ita mende-kisa dee lapoma yuu wakale wakale kalyamino dutupanya pepa dake pyao peekelyo. Nyakama auu pyoo kalyepape lelyo.
Nambanya kaimia paluma, nyakama-kisa makande pingi tata tata dupame andinyala ipatamo dokopa nyakamame mona yaepapenge ikina lao masalapape.
Doko, nyakamame Gote lao masoo minilyamino doko endakalimi makande pilyamino dokome nyakama kyoto joo kalyamanona lao masilyamino.
Nyakama masoo miningi dokonya koyala nayao wambu pyoo katamana latala, Gotenya mendeme daa jala naena lao kyoto joo kalyakao katapenge.
Nyakamanya mende masepae daa jia kandeno dokome Gote-kisa tee lapenge. Dokopa dupa pitaka daa lao nawe laa nayao endakali pitaka maingi Gote dokome emba dita.
Endakali dokome mona lapo palyala nayao Goteme kini dyaamona lao masoo tee lapenge. Endakali mona lapoma palenge doko poo lelyamo dokome yawale mange nyoo yangi puu puu pingi dopale joo kalyamo.
Endakali dopale dokome opale mende Kamongo dokome dyaamo lao masala nayapenge.
Doko, baa mona lapo paliuu katao baanya kalai pilyamo dupa pitaka pyaakao napingi.
Nyakamanya kaiminingi tipya mende baa Goteme minalyilyamo doko masetala baa eteke kayao katapenge.
Dee kamongo mende Goteme tipya injisilyamo doko masetala baa eteke kayao katapengeaka. Kamongo dupa tanu dii alu pingili pyoo alu pitami.
Niki doko pyakaetala ipao popo pilyamopa tanu dupa sapupala dii dupa isa kopo lenge. Dokopa dupanya dii auu petae kalyamo doko alu pingili pyoo endakali dokome baanya mana miningi dupa minao katao alu pita.
Makande pingi dupame minao makande pilyaminopa kyoto joo katenge endakali doko baa mona yaepasetae katenge. Doko, makande pingi dupa ita minilyamo endakali dokome lete etete katenge doko yole joo nyeta. Goteme baa auu kaelyamino endakali dupa maitona leamo doko dokona nyeta.
Makande pingi dupame endakali mende minao makande pitamopa, Goteme namba makande pilyamona laa nayapenge. Doko, Goteme endakali mende makande napingi. Dee koo mendeme kapa pao Gote makande napingiaka.
Endakali mendai mendai lao tangenya nyipu laka lao masingi dokome baa andiki pyoo pyalya lao nyoo makande pingi.
Dee nyipu laka lao masingi dokome koo doko mandelyamopa, koo doko andapala dokome kumingi doko mandenge.
Nambanya mona setenge kaimia paluma, mendeme nyakama minakasina lao nakalyepape.
Opale epe dupa pitakapi etete auu pipae dupa pitakapi dupa kaitinya-kaita epenge. Dupa pitaka kaitinya tii pingi dupanya Takange dokome isa pyandenge. Takange doko kapilyoo tii peta iminjeta napingi.
Baame wapuiyamo dupanya naima mupa joo katatamina lao baa tangeme masiamoli pyoo kiningi pii dokome naima wapuiya.
Nambanya mona setenge kaimia paluma, nyakamame dake masalapape: endakali pitakame pii salanya yapa depa lapenge. Kambumi pii yapa laa nayao, yapa imbu nakayao pipenge.
Doko, endakali mendeme mende imbu kayao pituu Gotenya mana epe tolatae dupa naminingi.
Dopana, nyakamame mana koo dupa pitakapi koo etete longo paka pilyamino dupapi dupa napyoo kayapala kuii lao katao pii lapae Goteme nyakamanya monanya wai pokekeamo doko nyalapape. Pii lapae dokome nyakama pyoo nyilyamo.
Nyakamame Gotenya pii doko mee sepala tange minakasala naenya, pii dokome lelyamoli pyoo angi pyepape.
Pii doko sepala lelyamoli pyoo pyaa naenge endakali doko akali mendeme baa tangenya lengelyaapi galasanya kandenge dopale joo kalyamo.
Doko, baame baa tangenya lengelyaapi kandatala pao pituu, baanya lengelyaapi aipalepe lao dee masala naenya yapa kame singi.
Dopaka doko, mana piimi etete auu pipae endakali mokao nyingi doko endakali mendeme sokondape petala doko minao payao pii doko sepala kame sala naenya lelyamoli pyoo pilyamo doko mona yaepasetae katata.
Endakali mendeme Gote watao minao kalyona lao masetala baanya keke doko isala nayatamo kandao doko, baame baa tange minakasoo Gote mee ambe watao minao katata.
Baame Gote-kisa Takange dokonya enombasa dapa pyoo auu pyoo tolao baa watao minapenge: baame wane muiyenepi enda walyakaepi kenda pipae nyilyamino dupa nisoo katao, yuunya mana koo dupame baa koyasala naena lao wandyuu katao Gote watao minao katapenge.
Nambanya kaimia paluma, nyakamame naimanya Kamongo tii pipae Jisasa Kataisa doko masoo minao katao endakali lengelyaapi kandao yapala nayalapape.
Nyakamanya losuu anda dokonya akali mende kingi kondenya liŋi golome wasepae dupa pisoo yonge pee kyoo lao auu pipae pingi mendepa, dee akali tipya yonge pee kaimala pipae pingi mendepa ipatambi.
Dokopa nyakamame akali yonge pee kyoo lao auu pipae pingi doko kandatala, “Emba toko angenya pitipalipu,” latami. Dopa latala akali tipya doko kandao, “Emba dupanya katatenopi nambanya moko setelyo asa pititinopi mende pii,” latami.
Dopa latamino kandao doko, nyakamame nyakama tange mona lapo palyoo kopeta masoo endakali yapatami.
Nambanya mona setenge kaimia paluma, nyakamame salapape. Yuunya endakalimi tipyana lao masingima endakali dupame masoo miningi dokonya Kamongo joo katena lawapi baame baanya isingi panda doko dupa maitona lawapi Goteme dupa yapao nanyia-pyaape? Baa etete auu kayatami endakali dupa isingi panda doko maitona nalea-pyaape?
Dopaka doko, nyakamame endakali tipya dupa elya pisetelyamino. Kamongo dupame nyakama kenda pisilyamino. Dupame tomba nao nyakama laminao kosimi laa napelyamipi?
Nyakama kandao kenge epe latae silyamo doko lamba laa naelyamipi?
Nyakamame Gotenya pii pepa pyapae silyamoli pyoo Kamongo kiŋi dokonya mana setapae dupame lelyamoli pyoo kini pitamino kandao doko, auu pyoo pitami. Mana setapae dokome lao pituu, “Embame emba tange auu kaengeli pyoo embanya endakali yango doko auu kayao katapena,” lapae silyamo.
Dopaka doko, nyakamame endakali lengelyaapi kandao yapatamino kandao doko, nyakamame koo pitami. Mana setapae dupame nyakama mana setapae yalenge kalyaminona lao panasingi.
Doko, endakali mendeme mana setapae Moseseme nyiamo dupa pitakame lelyamoli pilyamoaka doko, mana setapae mendaipi mende yalelyamopa mana setapae pitaka yalenge tenge baa-kisa ipatelyamo.
Doko, kepo kolala nayape leamo dokome endakali pyao kumasala nayape leaka. Embame kepo kolala naenya endakali pyao kumaseteno kandao doko, emba mana setapae yalenge endakali joo katate.
Mana pii naima mokao nyingi dokome naima tenda yapatana lao masetala nyakamame pii lao kalai pyoo kalyepape.
Kondo nakaenge endakali doko Goteme baa kondo nakayawaka yapapala yanu nyeta. Kondo kaenge mana dokome yapapala yanu nyingi mana doko ita miningi.
Nambanya kaimia paluma, endakali mendeme Gote lao masoo minilyona latala mana epe mende naminatamo kandao doko, epe aki mende pyakalyetape? Baanya masoo miningi dokome kapa pao baa pyoo nyetape?
Nyakamanya masoo miningi pimalenge kaiminingipi mende yongenya pingipi nee indupa napengepi mende daa jetamopa nyakamanya mendeme dutupa lamaiyoo, “Nyakama mona epe paliuu kupa nakayao lopo nakayao pupape,” latami. Dopa latala nyakamame dutupanya daa jetamo dupa nisala nayatamino kandao doko, epe aki mende pyakalyetape?
<range>
Dopaka pyoo endakali mendeme mee masoo minatala mana epe mende naminatamo kandao doko, baanya masoo miningi doko kumapae jeta.
Dopa pita endakali mende kandao mendeme lao pituu, “Embame masoo minao katapinopa nambame epe pilyo. Epe mende napyoo mee masoo minilino doko embame namba laitaka pipi. Nambame epe pilyo dokome nambanya masoo miningi doko emba laitaka pitona,” lapenge.
Embame Gote mendai iki kalyamona lao masilino doko yaka pilino. Enjele koo dupame dopa lao masilyaminoaka. Dopa lao masetala walu lelyamino.
Embame mana epe mende naminao mee masoo minapinopa embanya masoo miningi doko angi nanjilyamo dokonya emba mona napalenge doko mana langitoo.
Naimanya yumbange Apotakame dokome baanya ikiningi Aisake doko olata toko dokonya Gote kundi maiyanya piamo dokonya Goteme baa tolataena laa naya-pyaape?
Baame masoo minao katao mana epe miniamo doko kandeleno. Epe piamo dokonya baanya masoo miningi doko yaka jia-pyaa.
Dokopa Gotenya pii pepa pyapae singi mende angi jiana lapae silyamo: “Goteme kiningi lelyamona lao Apotakameme masoo miniamo dokonya Goteme baa tolatae lea-pyaana,” lapae silyamo. Goteme Apotakame baanya mona setenge joo katena lea-pyaa.
Endakali mendeme masoo minilyamo dokonya ialyoo Goteme baa tolatae lamona nalenya baame mana epe minilyamo dokonya apata baa tolatae lamona lenge doko masilyamino.
Dopaka pyoo enda akali nyele-nyele paenge Leapa lenge dokome mana epe miniamo dokonya Goteme baa tolataena lea-pyaa. Akali pena leamino dolapo baame baanya andaka dokonya mana epe minao lanyepala dolapo kaita waka mendenya pena lea-pyaa.
Endakali kumapala imambu patelyamopa kumapae silyamoli pyoo, mee masoo minatala mana epe naminilyamino endakali dupanya masoo miningi doko kumapae jilyamo.
Nambanya kaimia paluma, nyakamanya endakali longo dupa mana lamaingi endakaliaka joo nakalyepape. Goteme endakali dupa pitaka yapapala yanu nyetaka doko, naima mana lenge endakali dupa baame yapapala yanu nyalakao nyeta doko nyakamame masilyamino.
Naima pitakame koo longo lao pingi. Endakali mendeme pii lenge dokonya koo mende nalatamo kandao doko, baa etete tolatae katao baa itange doko pitaka kapa pao isoo katataka.
Mena osa mendeme naimame masetamanoli pina lao nengekaita aene mende palyetala naimame baa tolao pena lao lyaa minao tolasingi.
Dee nyakamame sipi dupa masalapape. Dupa yale paka silyamoaka doko, poo andake mendeme soo pyasilyamopa penge. Lyaa miningi kende doko etete yakaneaka doko, lyaa miningi akali dokome pupyali lao masilyamo dokonya pena lao lyaa miningi kende dokome minao tolasingi.
Dopaka pyoo keke doko yongenya katenge dupanya yakane mendeaka doko, dokome pii dupa etete luiyao lenge. Itate koo lelya pyapae mendeme tata yale mende tenge doko masalapape.
Keke doko itate mende jilyamo. Naimanya yongenya katenge dupanya kainanya katenge keke dokome koo dupa pitaka pingi. Keke dokome naimanya yonge doko pitaka koyasingi. Endakali mandipa katapa kumapa pingi doko pitaka keke dokome itate tamaingi. Itate panda koo dokome keke doko itate tamaingi.
Endakali dupame mena kapua tatapi, yakapi, kanopatopi, endaki petenya singi dupapi dutupanya tata dupa pitaka kapa pao tambo lasingima. Kini tambo laseteami.
Dopaka doko, endakali mendaipi mendeme keke doko tambo lasala nayapenge. Keke dokome ema-ema pyoo payao koo pyoo kayala naenge. Keke dokonya kumasingi tomakai tumbatae kalyamo.
Keke dokome Kamongo-kisa Takange doko lao naimame tama pingi. Keke mendai dokomeaka endakali Gote baa waingi tao wapuiyamo dupa koyasoo naimame pii kenda pipae dupa lenge.
Nengekaita mendai dokonyaka endakali tama pingipa koyasingipa lapota pyakaenge. Nambanya kaimia paluma, opa napipenge.
Endaki lee kuingi mendai dokonyaka tende pingipa tende napingipa lapota epengepe?
Nambanya kaimia paluma, piki ita mendeme olipi dii kapa pao mandengepe? Pande, getepe kende mendeme piki dii kapa pao mandengepe? Dokotee joo endaki tende napingi lee kuingi dokonyaka tende pingi lee kuola naenge.
Nyakamanya endakali mana kandenge masepae mende kalyape? Katatamo dokome masingi endakali dupa andiki pyoo katengemali pyoo katao mana epe minao payao katao baanya epe pitamo dupa panao pyoo katena.
Dopaka doko, nyakamame moname waka dupa etete putiti kayapala nawe lao katatamino kandao doko, nyakamame nyakama tange lalyoo sambo pii lao kiningi pii doko pyanya palyala nayalapape.
Masingi dopale dupa kaitinya-tae pyakanala naenya isa yuu dakenya-tae endakali monanya katao pyakalyingi. Enjele koo dupa-kisa katao pyakalyingiaka.
Putiti kayawapi nawe lawapi katatamino endakali dupame kyakalya kyakana pyoo koo tata dupa pitaka pyoo katatami.
Dopaka doko, masingi kaitinya katao epelyamo doko nyingima endakali dupame dapa pyoo mana miningima: wambao doko dupame masingi etete epe doko watao miningima. Laponge doko dupame endakali yango dupa-pipa mona mendai palyetala wanawana lao mendenya pii sakamaiyowapi, etete kondome kumao mana epe minawapi, endakali pitaka mona mendai iki palisowapi pingima. Dupanya masoo miningi doko sambo daa, kiningi.
Akema lenge endakali dupame mona setaloo pyoo katamana lao kalai pili petala epe tolao pingi mana dupa dii joo mandengema.
Nyakama pyao pingipi atete pingipi dupa aipa petala sakatengepe? Nyakama tangenya auu kaenge dupame nyakamanya yongenya atete pilyamino doko sakatenge daape.
Nyakamame opale mende nyimua laka lao masipimino doko nanyepala endakali pyao kumasilyamino. Nyakamame putiti kayapala nyepenge nanjipumosa atete pyoo pyao pilyamino. Nyakama Goteme dina lao tee nalelyamino tenge ongonya nyakama daa joo kalyamino.
Dee nyakama Goteme dina lao kopeta tee lelyamino dokonya nyakamame nanyilyamino. Nyakamame ditamo dupa nyepala nyakama tangenya auu kaenge dupanya nepamana lao masipiminosa nanyilyamino.
Nyakama kepo kolenge endakali jepae dupame isa yuu dake mona setenge doko Gotenya yandapipi jilyamona lao masala naelyamipi? Dopana isa yuu dake mona setapu laka lao masingi endakali dokome Gote yandapipi joo kalyamo.
Pii pepa pyapae singi dokonya tenge napalengena lao masilyamipi? Tenge dokome naimanya imambu Goteme palyekeamo doko baa tange auu kaelyona lao tenge palenge.
Dopaka doko, Goteme naima kandao etete epao mona epe palenge. Dopa pingi dokonya Gotenya pii dokome lao pituu, “Namba alysale joo kalyona lao masingi endakali dupanya kaitini doko Goteme lyokata lyokata pingi. Namba anasale joo kalyona lao masingi endakali dupa kandao baame mona epe palengena,” lapae silyamo.
Dopana nyakama Gotenya pundipundi kalyepape. Nyakamame Satane daa latala tuu pyoo kalyepape. Dokopa baame nyakama yakinatala pata.
Nyakama Gote tengesa pupape. Dopa pitaminopa baa nyakama tengesa ipata. Nyakama koo pingi endakali dupame nyakamanya kingi dupa kaimbu pyalapape. Nyakama mona lapoma palenge dupame monanya kaimala nepalapape.
Nyakamame mona kenda kayao ee lao yako laapape. Nyakamanya gii kaenge doko ee lenge jina laapape. Nyakamanya mona yaepenge doko mona kenda kaenge jina laapape.
Nyakama Kamongonya enomba dokonya anasale joo kalyepape. Dopa pitaminopa baame nyakama alysale joo kalyepa lata.
Kaimia paluma, nyakamame pii koome endakali mende lao koyasa koyasa napyepape. Endakali mendeme endakali yango mende kandao pii koome lao koyasoo dee baa kandao emba koo lamona lelyamo dokome mana setapae dupa kandao pii koome lao koyasoo koo lamona lelyamo. Mana setapae dupa kandao embame koo lamona lateno kandao doko, mana setapae dupame lelyamoli pingi endakali joo kalya naenya, embame mana setapae dupa yapenge endakali joo katate.
Mana setapae dupa ditala pii tolao yapenge doko mendai iki kalyamo. Dokomeaka endakali dupa kapa pao pyoo nyepa koyaseta pingi. Dopana, endakali yango mende kandao emba koo lamona leeno doko emba api joo kalyepe?
Nyakama endakali yangimi lao pituu, “Indupa tamopi taita tamopi naimame taono dakenyapi damanyapi pupala ee kana mendai pisanisa kalai petala muni nyetamana,” lelyamino endakali dupa kandao nambame dapa langilyo: nyakama taita aipa pyoo katatamape lao masala naelyamino. Yuu popo sakatenge dopale joo kalyamino. Yuu popo doko gii kuki kandatelyaminopa dee alu pingi.
<range>
Nyakamame dopa laa naenya, Goteme yakana lao masetamo kandao doko, nyakamame lete katao dake peta doko peta pyoo katatamana lapenge.
Dopaka doko, nyakamame namba alyasale joo kalyona lao masetala luilyamino. Luingi pii lelyamino dopale dupa pitaka koo lamo.
Dopana, epe pipenge mana dupa masepemba masetala angi napilyamo endakali dokome koo pilyamo.
Indupa nyakama kamongo dupa kandao pii mende nambame lelyo. Nyakama-kisa koo kenda pipae andinyala ipatamo dupa lao masetala yako lao ee lao kalyepape.
Nyakamanya oapi dupa tamutelyamo. Nyakamanya yongenya pingi dupa neneme napelyamo.
Nyakamanya golopi silipapi dupa kaa tao koyatelyamo. Dupanya kaa tapae dokome nyakama koyapae joo kalyamino doko panasetala itateme tengeli pyoo kaa tapae dokome nyakamanya yonge dupa tata. Yuu gii ete pyoo datupanya nyakamame auu pingi dupa setapelyamino.
Nyakamanya kalai akali dupame nyakamanya eenya nee mandekeamino dupanya yole nyakama tange nyepala dupa namaimino dokonya dupame yako lao kalyamino. Eenya nee mandekenge akali dupanya yako leamino dupa kaitinya amii dupanya Kamongo dokonya kalenya palipia.
Yuu dakenya nyakamame masiamili pyoo luiyami. Nyakamanya monanya sakatea doko mee pyoaka peamino dokonya nyakama kumatami.
Nyakamame akali epe tolatae doko-kisa koo tenge silyamona latala pyao kumasiami. Dopa piaminopa baame nyakama kaita lyokala naya.
Kaimia paluma, nyakamame yapa maka nakayao malisoo katao Kamongo ipatamo gii dokonya tuu laapape. Ee pokenge endakali mendeme baanya ee dokonya nee epe dupa wambu petena lao malisingi doko nyakamame masilyamino. Baame yapa maka nakayao aiyuwapa nikipa dolapome nee wambu pisetena lao malisetala nee doko mandenge.
Dokaita joo nyakamame apata yapa maka nakaenya malisalapape. Kamongo ipatamo gii doko tengesa petelyamona lao masetala nyakamanya mona kyoto jalapape.
Kaimia paluma, Goteme nyakama koo pilyaminona laa naena lao nyakamame mende mumu laa laa napyepape. Pii lao tolenge Gote baa ipanya kaita lyaa dokonya katapelyamo.
Kaimia paluma, wamba Kamongo dokonya kinginya katao pii lao kateamino akali potopesa dupame mee tanda nyoo katao yapa maka nakayao malisiamino doko masetala nyakamame mana nyalapape.
Endakali kenda pipae nyoo kyoto joo kateamino dupa kandao naimame mona yaepao katena lelyamano. Akali Jopome kenda pipae nyoo kyoto joo kateamo atome doko nyakamame sepala, etao baa-kisa Kamongome mana epe miniamo doko masilyamino. Kiningi, Kamongome endakali dupa kandao mona epe paliuu kondo kaenge.
Nambanya kaimia paluma, nyakamame dupa pitakanya mupa doko dapa pyepape: nyakamame pii mende pupu lasalanya kaitipi yuupi opale waka mende kenge latala doko mauwana nalalapape. Dopa nalenya Goteme koo pilyaminona nalena lao nyakamame kiningi latamino doko kiningi iki laapape. Daa latamino doko daa iki laapape.
Nyakamanya mende kenda pipae nyoo kalyape? Ongome Gote lao loma sina. Nyakamanya mende mona yaepao kalyape? Ongome Gote lao tama pyoo wee lena.
Nyakamanya mende yaina pilyape? Ongome Sosanya isingi akali dupa epena lena. Dupame baa lao masetala Kamongo dokonya kenge doko lao loma soo baanya yonge doko olipi ipangeme kai pyakamaina.
Masoo minao loma setamino dokome yaina pyapae endakali doko auu pisetamopa, Kamongo dokome baa sakataseta. Dee baame koo mendatupa petatamo kandao doko, Goteme kunanya nepakamaita.
Dopana nyakamanya koo dupa nyakamalapo lao panasoloo pyoo kalyepape. Goteme nyakamanya yaina pyapae dupa mee injisina lao nyakamame nyakamalapo lao masetala Gote lao loma soloo pyoo kalyepape. Epe tolao pingi endakali dokonya loma singi dokome etete kyoto joo kalai pingi.
Ilainja naima yaleaka dokome aiyuu naepena lao kyoto joo loma siamopa, ee kana tepoma-kisa dee kana tokange dutupanya aiyuu naepea-pyaa.
Dee loma siamopa kaitinya aiyuu ipao, yuunya nee napenge dupa pyakalyoo pia-pyaa.
Nambanya kaimia paluma, nyakamanya mendeme pii kiningi doko yakinatatamopa endakali mendeme baa nyoo laminao pilyetamo kandao doko, nyakamame dapa lao masalapape: endakali koo pingi baanya sambo mana makandepi dupa yakinena lao nyoo laminao pilyetamo dokome endakali dolonya imambu doko kumala naena lao pyoo nyoo koo pingi longo dupa sanga pyakamaitana lao masalapape.
<range>
Namba Pita Jisasa Kataisanya aposele dokome nyakama Goteme yapao nyepae endakali yuu Pondasapi, Galasiapi, Kapatosiapi, Esiapi, Bitiniapi dupanya wakale wakale opone joo kalyamino dupanya pepa dake pyao peekelyo.
Takange Goteme wamba waka pii lanya seteamoli pyoo, Oli Sipitisa endakali etete epe injisingi dokome Goteme nyakama yapao nyia. Nyakamame Gotenya pii doko watao minalapale lawapi, Jisasa Kataisanya taiyoko dokome yonge kaimbu pyalapale lawapi, Goteme dopa pia. Goteme nyakama kandao mona etete epe mende palyetala nyakamanya mona doko etete lyuu lasekena.
Naimame naimanya Kamongo Jisasa Kataisanya Gote-kisa Takange doko lao tama pimana. Baame naima eteteaka kondo kayapala Jisasa Kataisa malunya sakatasiamo dokome naima dee ŋaŋa joo mandea. Naima baame epe ditamo doko masoo malisoo katao kuki makapi mende nakayatamina lao dopa pia. Baame epe doko nyakamanyana lao ketae kaitinya isakao kalyamo. Epe doko koyala nayao kaimala napyoo sapualapi naengeaka.
<range>
Goteme nyakama etao pyoo nyetamo doko gii etatamo dokopa panasetopa lao depa latae kalyamo. Baame dopa pitopa lao baanya pupu lapae dokome masoo miningi dokonya-kaita nyakama isoo kalyamo.
Makande pingi tata tata dupa nyakama-kisa ipatamopa epapu gii kuki tanda nyepenge. Dopaka doko, nyakamame lete etete katenge doko masetala mona yaepao kalyamino.
Makande pingi epelyamo dupame nyakamanya masoo miningi doko angi jilyape lao makande pilyamo. Masoo miningi angi dokonya-kaita Jisasa Kataisa dee panao ipatamo dokopa tama pingipi, andanda semaingipi, tii pipaepi dupa nyetami. Nyakamanya masoo miningi doko golo itateme yangao makande petae alu pingi dopale daa. Etete epe.
Nyakamame Jisasa Kataisa nakandeaminoaka doko, baa auu kaelyamino. Indupa nyakamame baa nakandelyaminoaka doko, baa lao masoo minilyamino. Masoo minao pituu, nyakamanya mona yaepelyamino doko epe etete auu pipae dopalena lao mendita mendepa etete kapa pao makande pipenge daa.
Nyakamame masoo minao kalyamino dokonya angi doko nyakama pyoo nyepae kalyamino doko.
Goteme nyakama kandao mona epe palitamo doko wamba potopesa dupame lao panao pituu, pyoo nyingi dokonya tenge doko kutokondape pyoo kateami-pyaa.
Kataisanya Sipitisa doko potopesa dupa-kisa palipala lao pituu, Kataisa baa tanda nyetapi maitakao tii pipae nyetapi dupa dopa pitana lao baame akali mendepa yuu gii mendepa dolapo watambao lea-pyaa. Dokopa potopesa dupame akali doko apipi gii doko andukupape lao kutao kateami-pyaa.
Dopa piaminopa Goteme dupa-kisa panasoo pituu, potopesa dupame dupa tange nisalanya dopa napiamina, nyakama nisoo dopa piamina lea-pyaa. Baame Oli Sipitisa kaitinya katao epena leamo dokonya pupu lapae dokome endakali mendapuame Wai Pii Epe doko nyakama langiami. Enjele dupame doko kandawanimi kumao kalyamino.
Dopana, nyakamanya masingi sakatatae katao tangeme tange isoo kalyepape. Isoaka katao Jisasa Kataisa panao ipatamo gii dokopa epe ditona leamo doko masoo malisokondape pyoo kalyepape.
Nyakama pii singi wane joo katao pituu wamba nyakamame mana nanyingisa nyipu laka lao masingi koo palyoo payaminoli pyoo napayalapape.
Dopa napinya nyakama ipupa lateamo Gote doko etete epe joo katengeli pyoo nyakamanya mana minatamino dupa pitaka etete epe joaka minao katapenge.
Doko, Gotenya pii pepa pyapae singi dokonya dapa lapae silyamo: “Namba etete epe joo kalyona, dokonya nyakama etete epe joaka kalyepape,” lapae silyamo.
Nyakamame Gote lao tee lao pituu, Takange lengema dokome endakalinya lengelyaapi kandao yapala naenge. Daa, endakali mendai mendai lao dupame mana minilyamili pyoo yapenge. Dopana, nyakama yuu dakenya tisa nao kalyamino gii dakepa Takange doko andanda semaiyoo kalyepape.
Nyakama nyakamanya yumbange dupame mee ambe payaminoli pyoo payao katengema dupanya Goteme silipapi golopi alu pingi dupanya mendeme nyakama sambao nanyiana lao masilyamino.
Dopana, Kataisa doko kaimala napingi koopi mende nasingiaka sipisipi yakane dopale jiamopa, Goteme dokonya taiyoko etete angi baa dokome nyakama sambao nyiana lao masilyamino.
Goteme yuupi kaitipi wapuala nayao pituu, baame Kataisa yapao nyia-pyaa. Yuu etalanya pilyamo gii dakepa baame nyakama nisotopa lao Kataisa doko panasekea.
Kataisa doko mambele nyakamame Gote lao masoo minilyamino. Goteme baa malunya sakatasetala tii pipae maiya. Dopa piamo dokome nyakamame Gote lao masoo minao malisoo kalyamino.
Nyakamanya kaiminingi dupa mee sambo auu kaele nalenya kiningi etete auu kayamana latala, kiningi pii silyamino mana dokome monanya kaimala pipae dupa kunanya nepatala, nyakamame moname auu kayokondape pyoo auu kayaloo pyoo kalyepape.
Goteme nyakama dee mandeamo doko ee wai yapa kumingi mendeme namandea. Ee waingi kumala naenge baanya pii lapae lete katenge etala naenge dokome baame nyakama dee mandea.
“Doko, endakali dupa pitaka tanu joo kalyamino. Dupanya pupu lapae dupa tanu dii dopale joo kalyamino. Tanu dupa sapuilyamopa dii dupa isa kopo lenge.
Dopaka doko, Kamongo dokonya pii lapae doko etala nayao tanga tangapi sulu soo seta.” Pii lapae doko Wai Pii Epe nyakama langiamino dokoaka.
Dopana, nyakamame koo pingi dupa pitakapi, sambo lenge dupa pitakapi, minakasingi dupapi, nyipu laka lao masetala mona koo palenge dupapi, pii koo lenge dupapi mana dutupa pitaka soo nepalapape.
Wane nana epapu mandipae dupame andu ipange etete auu kaengemali pyoo nyakamame Gotenya pii kuni nasingi doko auu kayalapape. Pii dokome nyakama pyoo nyoo andasetae katamana lao nyakamame dopa pyepape.
Kamongo doko epe lamo lao nyakamame nakande sepeami.
Nyakama baa lete katenge pingina joo kalyamo doko-kisa ipupape. Endakali dupame pingina doko daa latala nepateaminoaka doko, Goteme baa etete angi lamona latala yapao nyia-pyaa.
Nyakama kilya pulimbanapi lete katenge joo kalyamino dupa Oli Sipitisanya losuu anda joo kalyepape. Dopa petala Oli Sipitisa dokome lelyamoli pyoo nyakamame Gote lao kundi maiyanya nyakama pitisa etete epe joo kalyepape. Goteme Jisasa Kataisanya kalai piamo doko lao masetala, nyakamame baa kundi maitamino dupa baame auu kayao nyeta.
Doko, Gotenya pii pepa pyapae singi dokonya dapa lao pyapae silyamo: “Nambame pingina mupa mende Sayone yuu dokonya katelyo. Pingina doko yapao nyepae etete angi baa mende. Doko lao masoo minatamo endakali doko etete elya nakayatana,” lapae silyamo.
Dopana nyakamame baa lao masoo miningi dupanya baa etete angi. Dopaka doko, masoo minala naenge endakali dupanya daa. “Anda pingi akali dupame anda pingina daa latala nepeamino doko pingina mupa jetea.
Dee masoo minala naenge endakali dupa anda pingina dokome lombasetala, koo pina lao mapisingiaka.” Gotenya pii lapae doko daa lao nepelyamino dokonyaka lombapae soo kalyamino. Goteme dopa pitamina lao wamba waka lea-pyaa.
Dupa lombapae soo kalyaminoaka doko, Goteme nyakama iminjetae doko yakinatala baanya tii pipae etete auu koo pipae dokonya ipupa lateamopa, baanya kalai etete andake epe pingi dupa endakali dupa lamaiyanya nyakama Gotenya yapao nyepae endakalipi, kiŋinya pitisapi, Gote tangenya endakali etete epepi kalyamino.
Wamba nyakama Gotenya joo nakateaminoaka doko, indupa nyakama baanya endakali joo katapelyamino. Wamba Goteme nyakama kondo nakayamoaka doko, indupa baame nyakama kondo kayatelyamo.
Mona setenge paluma, nyakama endakali opone joo tisa nao katao pituu, endakalinya mona koo dokome nyakamanya imambu doko yanda pimaingi dupa etete yakinalapape lao nambame nyakama langyokondape pyoo langilyo.
Netesa endakali dupame nyakama kandao, koo pingimana lao pyalanya latamino kandao doko, dupame nyakamanya mana epe minatamino dupa kantatala, Goteme endakali kanja ipatamo gii dokopa, baa lao tama pina lao nyakamame dupanya kainanya mana epe minao kalyepape.
Nyakamame Kamongo doko lao masetala, endakalimi mana makandepi setapae dupa pitakanya pundipundi kalyepape. Kamongo kiŋi mupa dokonya pundipundi kalyepape.
Kapomane andake dupame koo pingi endakali dupa anjinya palyetala epe pingi endakali dupa kandao lalyina lao kiŋi dokome katena lelyamona lao masetala nyakamame akali dupanya pundipundi kalyepapeaka.
Doko, Goteme nyakama dapa pipimi laka lao masilyamo: dupame kyakaenge pii masala nayao mee lelyamino dupanya nyakamame mana epe minao nengekaita lyokakamaipimi laka lao masilyamo.
Nyakama mokao nyepae joo payao kalyepape. Dopa pyoo katataminoaka doko, naima mokao nyepae joo katao koo pyoo luiyapenge jilyamona lao masala nayalapape. Nyakama Gotenya kendemane endakali joo payao kalyepape.
Nyakamame endakali dupa pitaka andanda semaiyoo, kaiminingi dupa auu kayao, Gote paka kayao, kamongo kiŋi mupa doko andanda semaiyoo kalyepape.
Nyakama kendemane dupame nyakamanya akali andake dupa etete andanda semaiyoo dupanya pundipundi kalyepape. Akali andake mona epe palengepi tambo lapaepi dupanya iki pundipundi nakatenya, isingi akali tomba napae dupanya apata pundipundi kalyepapeaka.
Akali andake mendeme nyakama mee tanda ditamopa nyakamame Gote lao masetala mee tanda nyetamino doko, Goteme yaka pilyaminona lata.
Nyakamame koo pitaminopa dupame nyakama pyao takyetaminopa takina lao kayatamino kandao doko, nyakama-kisa epe aki mende setape? Nyakama auu pyoo katao dupame tanda dina lao kayatamino kandao doko, Goteme yaka pilyaminona lata.
Nyakama dopa pyoo payatamina lao Goteme ipupa latea. Doko, Kataisame nyakama lao masoo tanda nyepala, baame piamoliaka pyoo nyakamame pyepale lao mana doko setekea.
Baame koopi mende napia. Baanya pii leamo dokonya sambo piipi mende napalea.
Endakali dupame baa kandao pii koo leaminopa, baame yanu pyao pii koo nalea. Baame tanda nyoo pituu itingi yanu nyotona nalea. Baame dupa pitaka etete tolao yapenge dokonya kingilyaka maiya.
Naimame koo pingi dupa etete kumina kayapala epe dupa pyoo kalyepale lao baame baa tangenya yonge dokome naimanya koo pingi dupa soo ita poko dokonya pea. Baa pyao kombe palisiamino dupame nyakama saka nyia.
Mena sipisipi dupa wakale puu puu petala kyakao pengemali pyoo nyakama kyakao payao kateaminoaka doko, indupa nyakama dee pilyetala nyakamanya imambu dupa Isoo Setao Katenge Akali doko-kisa ipatelyamino.
Nyakama enda dupame nyakamanya akalingi dupanya pundipundi pilyepape. Dopa pitaminopa nyakamanya akalingi dupanya mendeme Gotenya pii doko nasoo tanga lao katatamo kandao doko, nyakama enda dupame piipi mende lamaiya naenya, Gote paka kayao mana epe minao pititaminopa nyakamanya akalingi dupame mana doko kandatala Gotenya jetami.
<range>
Asili kumao mandengepi, golome wasepaeme yati pingipi, yonge pee epe pingipi, dopale dupame nyakamanya yonge doko iki yati napyepape.
Dopa napinya andiki pingipi ema napyoo petengepi mana dopale dupame nyakamanya mona doko yati petae pilyepape. Mana dopale dupa koyao alu napingi. Goteme mana dupa kandatala epe etetena lao masingi.
Wamba waka Gote lao masoo malisoo peteamino enda etete epe dupame mana dopale dupame tange yati petala, akalinginya pundipundi peteami-pyaa.
Dopaka pyoo enda Seta dokome Apotakameme leamoli pyoo pitipala, baa kenge kamongona lao andasiaka-pyaa. Indupa nyakamame dopaka pyoo mana epe dupa minao opale koo mende paka nakayao pitipala enda Setanya wanenge jetelyamino.
Dopaka pyoo nyakama akali dupame enda dupa-kisa etete pupu lapae nasingina lao masokondape petala, nyakamanya etanenge dupa-pipa tole pyao pilyepape. Goteme mona epe palyoo nyalambo endakalipa lapota lete etete katasiamo doko lao masetala, nyakama akali dupame etanenge dupa andanda semaiyoo kalyepape. Opale mendeme nyakamanya loma singi doko minanjala naena lao dopa pyepape.
Nambame pii dutupa etasoo dapa lelyo: nyakama pitakame masingi mendai iki palyoo mende kanda kanda pyoo, kaiminingi dupa auu kayao, kondo kayao, anasale joo kalyona lao masoo kalyepape.
Endakali dupame nyakama kandao koo pitamino dokopa itingi yanu nyoo koo napyepape. Pii koo latamino dokopa, itingi yanu nyoo pii koo laa nayalapape. Opa napinya, nyakamame dupa kandao pii epe laapape. Doko, Goteme nyakama epe doko ditoo latala ipupa latea.
“Endakali mende mona yaepao auu pyoo katapuli lao masetamo dokome keke kambupimi pii koopi sambo piipi mende laa naena.
Koo pingi dupa baame maita maitala, epe dupa pyoo katena. Baame mona lyuu lenge mana dupa kutao nyepala ongonyaka watao payao katena.
Doko, Kamongo dokome epe pingi endakali dupa kandao katapala dupanya loma singi doko baame soo kalyamo. Kamongo dokome endakali koo pingi dupa kandao maita mailyamo.”
Nyakamame mana epe dupa minapuma laka lao minao katataminopa apimi nyakama koyasetape?
Dopaka doko, nyakamame mana epe minatamino dokonya nyakama tanda ditamino kandao doko, nyakama mona yaepao katatami. Nyakamame dupa paka kayao walu laa nayalapape.
Kataisa baa Kamongo kalyamona lao masetala nyakamame baa lao moname tama pyepape. Nyakamame masoo malisilyamino dokonya pisetamino endakali dupa pitaka kandao paka kaele lao andiki pyoo pii tenge yanu pyakamaiyanya koteaka lao depa latae kalyepape. Nyakama masingi epe palyoo kalyepape. Dopa pitaminopa nyakama Kataisapa pakatae payao mana epe minilyamino dupa kandao endakali dupame pii koo lataminopa, pii koo latamino dupanya tange elya setami.
<range>
Goteme nyakama tanda nyipimi laka lao masetamo kandao doko, nyakamame mana epe minatala tanda nyetaminopa yaka jeta. Aopyoo latala nyakama mana koo minatala tanda nyetaminopa yaka nanjeta.
Kataisa baame naima laminao Gote kalyamo dokonya patona latala baame naimanya koo dupanya paa mendai iki kumia. Baa akali tolatae doko naima koo pingi endakali dupanya kumikea. Endakalimi yonge doko pyao kumasiaminoaka doko, Goteme imambu doko lete katasia.
Dee imambu dokome imambu anjetae kateamino dupa pao pii lamaiya-pyaa.
Wamba waka Noa katao endakinya pituu paenge sipi doko wapuoo kateamino dokopa, Goteme yapa maka nakayao endakali dupanya mona kapilyetamipi lao malisoaka kateamopa dupame baa lao masoo minala nayami-pyaa. Dopa piaminopa, endakinya pituu paenge dokonya peteamino endakali tukulapo dutupa iki Goteme endaki dokonya pyoo nyia-pyaa.
Indupa kaimbu dokome naima pyoo nyilyamo doko endaki dokome makande pia-pyaa. Kaimbu dokome yongenya kaimala kunanya nepalanya daa. Dokome Gotenya mana watao minalanya masingi epe palyetamina latae mende. Jisasa Kataisa dee malunya sakateamo dokonya-kaita kaimbu dokome naima pyoo nyingi.
Baa kaiti-kisa pupala Gotenya kingi tolae-kaita kalyamo. Goteme enjele dupapi, enomba nyoo isoo katenge dupapi, pupu lapae dupapi dupa baanya pundipundi katena lea-pyaa.
Kataisa baa tanda nyiamo doko lao masetala baame masiamoli pyoo nyakamame apata masoo depa depa latae kalyepape. Endakali mendeme baanya yonge dokonya tanda nyepelyamo dokome koo pingi mana doko yakinatelyamo.
Dopana nyakama isa yuu dakenya kalyamino gii dakepa endakalimi nyipu laka lao masingimali pyoo pyaa naenya Goteme pipimi laka lao masilyamoli pyoo pipenge.
Doko, netesa endakali dupame pipuma laka lao masilyaminoli pyoo nyakamame kapa pao peteami. Gii dokopa nyakamame nyipu laka lao masoo luiyawaka payao, waene longo napala kyakao, nee andake pyoo yangelyami dupanya tuu lao nawaka pao, bia akipi longo lao nao, sambo gote naminalapape latae dupa minawaka pyoo payateami.
Indupa netesa endakali dupame mana koo longo paka dupa nyakama-pipa awapa minamana naepelyamino lao mona andapala, nyakama kandao pii koo lelyamino.
Dopa pilyaminoaka doko, endakali sakapi kumapaepi dupa yapala ipanya depa latae kalyamo Gote dokonya enombanya dupame pingima dupa lao panatami.
Endakali kumiamino dupa-kisa Wai Pii Epe doko peamopa sepeami. Goteme endakali yapengeli pyoo kumapae dupa yapatana lawapi, Gote lete katengeli pyoo dupanya imambu dupa lete katatamina lawapi Wai Pii Epe doko dupa-kisa pea-pyaa.
Dupa pitaka etatamo gii doko tengesa petelyamo. Dopana, nyakamame loma salanya mona palipala tangeme tange isoo kalyepape.
Nyakamame mupa joo dapa pipenge: nyakamame kyoto joo mende auu kaya kaya pyepape. Doko, auu kaenge dokome koo pingi etete longo sanga pingi.
Nyakamame mumu laa naenya opone minaloo pyoo kalyepape.
Goteme mona epe paliuu epe nyakama mendai mendai lao mee diamopa nyiaminoli pyoo nyakamame mende nisa nisa pyoo kalyepape. Goteme mona epe paliuu wakale mee dilyamo dupa auu pyoo isoo katakamaingi endakali joo dopa pyoo kalyepape.
Endakali mendeme pii mende latamo kandao doko, Gotenya pii doko lena. Endakali mendeme mende nisoo katatamo kandao doko, Goteme pupu lapae baa maitamo dokome nisoo katena. Dopa pitamopa dupa pitakame Jisasa Kataisa-kisa Gote tama pita. Tii pipaepa pupu lapaepa dolapo koteaka lao baa-kisaka singi. Kiniaka.
Mona setenge paluma, makande pingi koo itaita pipae dupa minao nyakama-kisa pitaminopa mana enenge waka mendeme nyakama-kisa andinyala epelyamona lao mona andala nayalapape.
Daa, makande pingi dupanya nyakama tanda nyilyamino doko Kataisame tanda nyiamoli pyoo nyilyaminona mona yaepalapape. Doko, tanga baanya tii pipae doko panatamo gii dokopa nyakama eteke pyao etete mona yaepatami.
Nyakamame Kataisanya kenge doko minao payatamino dokonya endakali dupame nyakama kandao pii koo dupa lataminopa, nyakama mona yaepapenge. Doko, Gotenya Oli Sipitisa tii pipae doko nyakama-kisa ipao katapelyamo.
Dopaka doko, aopyoo latala nyakamanya mendeme endakali pyao kumasowapi, waa nawapi, koo pyowapi, pyakane katawapi mende petala tanda nyetami.
Dopaka doko, nyakamanya mendeme Kitisene katapala tanda nyetamo kandao doko, elya nakaena. Baanya kenge doko Kitisenena latamino dokonya Gote lao tama pina.
Indupa Goteme baanya tata dupa tee pyao yapapenge gii doko epelyamo. Baame naima tee pyao yapatamo kandao doko, Gotenya Wai Pii Epe doko tanga lenge endakali dupa aipa petala yapao etatape?
“Goteme endakali tolatae doko etete lekeleke tao pyoo nyetamo kandao doko, baa minao payala nayao koo pingi endakali doko kandao aipa pitape?”
Goteme endakali mende tanda nyina lao masilyamoli pyoo mana epe dupa minao katao pituu, dupanya imambu dupa baame setao katekena lao maipenge. Wapuingi Gote dokome mende pitoo latala kini pingiaka.
Namba nyakamanya isingi akali kalyamino dopale dokome Kataisa tanda neamo kandeo dupa endakali lamaingi. Dee tii pipae tanga panatamo dokonya namba nyakama-pipa awapa kalyamanoaka. Nambame nyakamanya isingi akali dupa dapa lao mona sakatasilyo: nyakamame Gotenya sipisipi nyakama-pipa awapa kalyamino dupa setakamaiyoo kalyepape. Setakamaiyoo katao pituu, pyepa lao tuu lapiminosa pilyamanona lao masala naenya, Goteme pipimi laka lao masilyamoli pyoo mona sakatao pyoo kalyepape. Nyakamame kalai pilyamino dokonya yole iki nyemana lao putiti nakaenya, tangeme pyuani kayao pyoo kalyepape.
<range>
Goteme setao katakalapape lelyamo endakali dupanya nyakama kamongo alyasale joo nakalyepape. Opa napinya sipisipi kambu dokonya nyakamanya mana epe minao laitaka pyoo kalyepape.
Dopa pyoo katataminopa, Setao Katenge Mupa doko panao ipatamo gii dokopa tii pipae koyala naenge yole doko nyakama nyetami.
Nyakama akali dupame isingi akali dupanya pundipundi kalyepape. Nyakama pitakame mendenya anasale joo kata kata pingi mana doko yonge pee joo pee pyoo kalyepape. Doko, namba alysale joo kalyona lao masingi endakali dupanya kaitini doko Goteme lyokata lyokata pingi. Namba anasale joo kalyona lao masingi endakali dupa kandao baame mona epe palenge.
Dopana, baanya gii dokonya nyakama alyasale kalyepa latana lao masetala, nyakama baanya kingi pupu lapae dokonya pundipundi katao anasale joo kalyona lao masoo kalyepape.
Baame nyakama lao masoo kalyamo tenge dokonya nyakamanya monanya kenda pipae dupa pitaka baa-kisa pyasalapape.
Mena layonemendeme ŋyuu londolondo lao paengeli pyoo nyakamanya yandapipi Satane dokome endakali mende pyao nalanya maa paliuu kutao paelyamona, nyakama kandao katapala tangeme tange isoo kalyepape.
Nyakamame kyoto joo masoo minao katao, Satane doko daa latala tuu pyoo kalyepape. Dopa pyoo katao nyakama tanda dilyamino dopaka pyoo Kitisene endakali yango yuu pitakanya kalyamino dupa tanda mailyaminoakana lao masoo kalyepape.
Goteme mona epe paliuu epe dupa pitaka dyoo kalyamo dokome baanya tii pipae dokonya nyakama Kataisapa pakatae tanga tangapi katatamina lao ipupa latea. Nyakama gii kuki tanda nao katapataminopa, Gote baa tangeme nyakama auu pisoo tolasoo, kyoto injisoo, pupu lasoo pita.
Pupu lapae doko tanga tangapi baanyaka lamo. Kiniaka.
Naimanya kaiminingi Silipenasa nambame tungi pilyo dokome pii muu pipae atupa pepa pyekena lelyo. Nambame pii datupame nyakama kyoto joo kalyepale lao mona sakatasoo Gotenya mona epe palenge angi doko panasilyo. Nyakama dokonya kyoto joo katapenge.
Kitisene endakali nyakama-pipa yapao nyepae Bapiloneyuu dakenya kalyamino dupapi nambanya wane Makepi dupame nyakama kandao auu pyoo kalyepape lelyamino.
Dopana, nyakamame nyakama tangelapo mende auu pyoo katena laa laa pyoo Gotenya endakali dupame pipengeli pyoo mende kopyoo nunu pii pii pyoo kalyepape. Nyakama pitaka Kataisapa pakatae katao mona lyuu lao kalyepape.
Namba Saimone Pita Jisasa Kataisanya kendemane-kisa aposele dokome masoo miningi epe naimame minilyamanoli pyoo miningi nyakamanya pepa dake pyao peekelyo. Naimanya Gote-kisa Pyoo Nyingi Jisasa Kataisame mana tolatae miniamo dokonya-kaita masoo miningi doko nyingi.
Nyakamame Gotepa naimanya Kamongo Jisasapa lao masokondape pilyamino dokome Gotepa Jisasapame nyakama kandao mona epe mende palyalakao palyetala nyakamanya mona doko etete lyuu lasekena.
Naima lete kalyanyapi Gote watao minalanyapi dolapo nyepenge dupa pitaka Goteme baanya pupu lapae dokome naima dia. Baame baa tangenya tii pipaepa pupu lapaepa dolapome naima ipupa leana lao masokondape pilyamano dokonya-kaita dopa pia.
Wamba baame tii pipaepa pupu lapaepa dolaponya-kaita etete angipa etete andakepa dolapo naima ditona leamo dolapo ditia. Dito leamo doko dapa pyoo kini jilyamo: indupa nyakama Gote yale joo katapala, yuunya nyipu laka lao masingi dokonya-kaita endakali koyasala epenge dupa nyakamame wandinya nepao kalyamino.
Tenge dutupanyaka minao nyakama mona mendai paliuu Gote lao masoo minilyamino dokome mana epe dupa awapa kyoto joo watao minalapape. Dee mana epe dupa auu pyoo minatamino dokome masepae joo kalyepape.
Masepae joo katatamino dokome tange auu pyoo isoo kalyepape. Tange auu pyoo isoo katatamino dokome kyoto joo kalyepape. Kyoto joo katatamino dokome Gote watao minao kalyepape.
Gote watao minao katatamino dokome mende auu kaya kaya pyoo kalyepape. Mende auu kaya kaya pyoo katatamino dokome mona setawaka kalyepape.
Doko, mana dutupa minatala, minama-minama pyoo epao minatamino kandao doko, nyakama mee ambe nakatao wambu pyoo naimanya Kamongo Jisasa Kataisa doko lao masalakao masoo katatami.
Dopaka doko, mana dutupa naminingi endakali dokome opale mende tependale silya doko nakandao lenge monda joo katenge. Baame wamba koo piamo dupa Goteme kunao nepakamaiyamo doko kame singi.
Dopana, kaimia paluma, Goteme nyakama ipupa latala yapao nyiamo dokonya kyoto joo epao katawani kayao kalyepape. Dopa pitamino kandao doko, nyakama kapa pao alu napitami.
Nyakamame mana dutupa watao minataminopa naimanya Kamongo-kisa Pyoo Nyingi Akali Jisasa Kataisanya isingi panda etete katapenge dokonya kaitini doko pee lao nyakamanya lumbakata.
Dopana, nyakamame dopale dupa masoo kiningi pii doko kyoto joo minilyaminoaka doko, dutupanya nambame koteaka lao deaka nyakamanya masingi sakatasakatoo lao masilyo.
Namba yuu dakenya lenge tao mee kalyo gii dakepa nyakamanya masingi sakatasakato kandao doko, kapana lao masilyo.
Naimanya Kamongo Jisasa Kataisame namba-kisa pitamina lao panasiamoli pyoo gii kuki patatamopa namba alu pipengena lao masilyo.
Dopana, namba kumapato gii dokopa nyakamame dopale dupa koteaka lao deaka kapa pao masetaminopa lao pepa dake nambame pyawani kayao pilyo.
Naimame naimanya Kamongo Jisasa Kataisanya pupu lapae dokonyapi baa dee ipatamo dokonyapi lao nyakama pii langiamano doko mee tindi pii mendapua waa katao langya nayama. Naimame Kamongo doko baa kiŋi andake joo kateamo kandeamano doko nyakama langiama.
Takange Gote baa kiŋi andake joo tii pipae katao Jisasa andanda semaitala tii pipae maiyoo lao pituu, “Doo kalyamo doko nambanya Ikiningi mona setenge doko kalyamo. Nambame baa kandao etete mona epe palyingina,” lea.
Manda etete epe dokonya naima baa-pipa awapa kateamanopa pii kaiti-kisa katao leamo doko siama.
Dee potopesa dupame Gotenya pii leamino dupa naimame kiningi angi etetena lao masoo miningina nyakamame pii dupa sokondape pitamino kandao doko, epe. Nyakamame dopa pitamino kandao doko, kiame iminjetaenya tii pisingili pyoo pii dupame tii pisoo pao yuu yongelyamopa yuu yongao bui katenge dokome nyakama mona dokonya ipao tii pisetamo dokonya tuu lata.
Nyakamame dake wambao masepenge: endakali mendeme potopesa dupanya pii pepa pyapae singi dupanya tenge dupa lao panao pituu, tangenya masingi watao lao panala nayapenge.
Doko wamba potopesa dupame paa mendaipi mende endakalinya masingi mende watao pii laa nayami-pyaa. Daa, Oli Sipitisa dokome dupa lungu piamopa dupame Gotenya pii doko lao paneami-pyaa.
Dopaka doko, wamba Isataele kaina dupanya sambo potopesa dupa kateaminoliaka pyoo, nyakamanya kainanya sambo mana lenge endakali mendapua katatamiaka. Dupame sambo pii endakali koyasingi dupa waa katao latami. Kamongo dokome dupa sambapeamoaka doko, baa maita maitamino dokome dupa tange yapa koyatami.
Endakali longome dupanya mana koo luiyapae dupa watao minatami. Dopa pitamino tenge dokonya minao endakali mendapuame mana angi doko kandao pii koo latami.
Sambo mana lenge endakali dupame nyakamanya munipi opale putiti kayapakala, dupa tangenya masingi dupa lao panatala pake joo nyakatami. Dopaka doko, Goteme dupa yanu nyotona lao wamba waka depa lanya seteana, dupa koyasetamo doko luu palyapi mende naelyamo.
Wamba enjele mendapuame koo piaminopa, Goteme dupa katena lao kayala naya-pyaa. Baame dupa yuli koo etete iminjembatae dokonya anjinya palyia-pyaa. Goteme yapatamo gii doko malisoo anjetae palelyamino.
Wamba Gote watao minala nayamino endakali dupa baame katena lao kayala naenya, endaki andake dupa dupa-kisa epena lea-pyaa. Dopaka doko, mana tolatae dokonya lao pii lamaiyoo katenge akali Noa dokopi dee endakali kalange dutupapi dutupa Goteme nisia-pyaa.
Baame yuu taono Sotomapa Gomotapa dolapo-kisa tenge setapala yangeamopa tao etete kenai jia-pyaa. Goteme taono dolapo dopa piamo doko baa watao minala nayatamino endakali dupa-kisa dopa pitana lao makande pia-pyaa.
Dokopa endakali dupanya mana koo luiyapae dupanya mona etete kendame kumao katenge akali epe tolatae Lote lenge doko Goteme pyoo nyia-pyaa.
Doko, baa akali tolatae doko endakali dupa-pipa awapa kateaminopa dupame mana setapae yaleamino dupa kaleme sepa lengeme kandata petala koteaka lao baa monanya tanda nyoo katea-pyaa.
Gote watao miningi endakali dupa-kisa makande pingi mende epelyamo dokopa, Kamongo dokome kandatala pyoo nyingi. Dopaka doko, mana koo miningi endakali dupa Kamongo dokome kandatala, indupa pituu endakali yapapenge gii dokonya tuu lao tanda maingi.
Endakali yangimi nyakamanya yongeme pyuani kaenge dupa watao minao mana koo dupa auu kayapala, Kamongo doko kilya kandengema. Dopa pilyamino endakali dupa Goteme wambao masetala yanu nyingi. Sambo mana lenge dupame luiyawaka katao nyakamanya masingi iki watao minatala kaitinya enjele tii pipae singi dupa kandao lamba laanya paka nakaengema.
Enjele dupa-kisa pupu lapae silyamopa kyoto joo katao endakali dupa etete ita minao katengemaka doko, dupame Kamongonya enombasa endakali dupa lamba lao yapala naengema.
Endakali dupame mena yanapi mona napalenge endakalimi nyepala pyao kumasina lao matakaimi mandenge dopale joo yongenya mana watao minao katao angi dupa kapa pao masala nayao lamba lao katapala mena yanapi kumili pingima.
Dupame mana koo miniamili pyoo yanu pyao tanda nyetami. Dupame mona yaepenge doko kotakapi masetamali pipenge mendena latala, eteteaka mona yaepao yongenya iki masipimili pyoo nyakama-pipa nee napiminopa, dupame nyakama kaimala pyoo koyasilyamino.
Dupame enda kepo kolao paenge dupa kandapeta payao koteaka lao koo pipenge dupa kutilyamino. Endakali ŋeeŋee lapenge dupame koo pina lao andiki-andiki pyoo pyalya lao nyilyamino. Dupame endakali wakamanya oapi dupa nyoani kaenge doko mana nyepala masetae kalyaminona, tenda Goteme dupa etete watao pyata.
Dupame kaitini tolatae doko yakinatala kyakalya kyakana pyoo, akali Beo ikiningi Belamenya mana doko watao minilyamino. Belame dokome koo piamo dokonya yole nyalanya etete auumi kumia-pyaa.
Mena dongimi kapa pao pii laa naengeaka doko, dongi mendeme endakalimi lee pyoo Belamenya mana koo doko kandatala baa pyalanya lea-pyaa. Dopa petala dongi dokome potopesa Belame dokonya kyakaenge mana minalanya peteamo doko kaita lyokea-pyaa.
Endakali dutupa endaki lee kungi tuakatae dopalepi, kopa poo andakeme soo paenge dopalepi joo kalyamino. Goteme dupa yuu koo eteteaka iminjembatae dokonya pena lao depa lakamaiya-pyaa.
Doko, dupame luiyao pii tenge napalenge dupanya pii andake lengema. Dopa petala dupame kyakalya kyakana pingi mana dupanya wandinya nepala nayapengele endakali dupa andiki-andiki pyoo pyalya lao nyingima. Dopa petala endakalinya mona koo dokome mana koo luiyapae minawani kaenge dokonya nyoo pengema.
Dupame endakali dupa mokapae joo katenana latelyaminoaka doko, nyakama tange koyalanya anjetae joo katengema. Doko, mendita mendeme endakali mende ita minilyamo kandao doko, baa dokonya anjetae joo katenge.
Dupame naimanya Kamongo-kisa Pyoo Nyingi Akali Jisasa Kataisa doko masiamino dokome yuunya mana kaimala pipae dupa wandinya nepao pyakao pupala dee mana dupame pyalya minina lao katatamino kandao doko, wambao kopeta kateaminoaka doko, maitakao etete kopeta katatami.
Dopana mana tolatae kaitini doko dupame masala nayamili kandao doko, yaka jipyali. Doko, dupame mana tolatae kaitini doko masetala mana etete epe Goteme maiyamopa nyiamino doko dupame maita mailyamino.
Dupa-kisa mana ipatelyamo dokome kongali pii lapoma dalapo panelyamo: “Yaname myuku talyepala tange nenge,” dokopa “Menanya yonge epe doko pao lyongolyongo kuiyoo mandau pingi,” dokopa dolapo panelyamo.
Mona setenge paluma, indupa nambame nyakamanya pepa dake lapo pyoo pyao peekelyo. Nambame wamba pii dapale lao pio dupa dee masipimi laka lao masilyo. Dopana potopesa etete epe dupame wamba pii lao panasiamino dupapi, Kamongo-kisa Pyoo Nyingi Akali dokonya mana dupa nyakamanya aposele dupa-kisa panasiamo dupapi, dupa deaka masalapale lao nambame nyakamanya mona kaimala napingi doko sakatasekelyo.
<range>
Nyakamame dake wambao masepenge: yuu gii etao dokopa lamba lenge akali dupame nyakamanya nyipu laka lao masingi koo dupa watao minao sakatatala lamba lao lao pituu, “Baa dee pilyoo ipato leape? Ongo, baa naepelyamo doko anja kalyape? Wamba Goteme yuupi kaitipi wapuiyamopa mana makandepi oapi dupa pitaka siamoliaka pyoo soo ipao naimanya yumbange dupa isa palipiamino dokonya tuu latala, indupapi dopaka pyoo silyamona,” latami.
<range>
Dupame datupa masala nayamana lao masilyamino: wamba waka Goteme kaiti doko sina leamopa sia-pyaa. Goteme leamoli pyoo endaki dokome yuu doko wasepae pyakalyetala sia-pyaa.
Maitakao Goteme endaki andake lyoo epena leamopa endaki dokome yuu wamba siamo doko koya-pyaa.
Dopaka doko, yuupi kaitipi indupa silyamo dupa Goteme leamoli pyoo auu pyoo soo itatenya paanya silyamo. Baame yuupi kaitipi dupa koyatala naena lao minatae katao endakali yapatamopa baa watao minala naenge dupa koyatamino gii dokonya tuu lata.
Mona setenge paluma, nyakamame dake kame sala nayalapape: Kamongo dokome yuu gii mendai mende ee kana tausene mendena lao masingi. Dee ee kana tausene mende yuu gii mendaina lao masingiaka.
Kamongo dokome mende pitona latelyamo doko moo lao angi injisingina lao endakali mendapuame masingimaka doko, moo lao napingi. Baame nyakama kandao yapa maka nakayapala mende alu napipimi laka lao masetala endakali pitaka mona kapilyipimi laka lao masilyamo.
Dopaka doko, Kamongonya gii doko pake nenge endakali mende ipapomo lao masala naengesa epengeli pyoo ipata. Gii dokopa kaiti doko tikitoko lapala alu pita. Kaiti dokonya kalyamo dupa itateme tao alu pitamopa yuupi yuunya mana makandepi opale yalo petae dupa pitaka panata.
Dopale dupa pitaka dopa pyoo alu pitamoaka doko, nyakama aipa pyoo katapengepe? Nyakamame mana etete epe dokonya payao Gote watao minapenge.
Dopa pyoo pituu nyakamame Gotenya gii doko yapa epenako lao malisoo kalyepape. Gii dokopaka kaiti doko tao alu pitamopa itate popo etete paka pipae dokome kaiti dokonya kalyamo dupa tao mee jeta.
Dokopa Goteme yuupi kaitipi enenge setatona leamo doko malisoo kalyamano. Dolaponya mana tolatae doko seta.
Dopana, mona setenge paluma, nyakamame dutupa malisoo katao pituu, auu pyoo kalyanyapi, mendita mendenya tenge nasina lao kalyanyapi, Gotepa mona mendai paliuu kalyanyapi dupanya mona maiyepape.
Kamongo dokome naima yapa maka nakayao malisoo pyoo nyingi doko nyakamame masalapape. Naimanya kaiminingi auu kaenge Polo doko Goteme masepae epe maiyamopa, pii dutupa pepa pitakanya piamoli pyoo, nyakamanya pyekea.
Polonya pii pepa pyapae yangi dupanya tenge dupa lekeleke tao masepenge jilyamo. Endakali dupa-kisa masepae nasilyamopa masala nayapala Gotenya pii pepa pyapae singi dokonya pii yangi dupa angonya nepatala mendenya-kaita lengemali pyoo, Polonya pii dupa angonya nepelyamino endakali dupa tenda alu pitami.
Mona setenge paluma, nyakamame dopale dupa pitana lao wambao masetelyamino. Dopana, nyakama kyoto joo nakalyepale lao mana setapae masala naenge endakali dupame dupanya mana koo minilyamino dupanya nyakama laminao patamina kandao kalyepape.
Naimanya Kamongo-kisa Pyoo Nyingi Akali Jisasa Kataisa dokome nyakama kandao mona epe palelyamopa, nyakamame baa lao masingima. Dopana, nyakama mona epe palenge dokonya katao wambu pyoo baa masokondape pyoo masalapape. Indupapi tanga tangapi baa tii pyoaka katapenge. Kiniaka.
Tee piamo dokopa lete katasingi Pii doko katea-pyaa. Naimame baanya pii leamo doko sowapi, baa lengeme kandawapi, kandatala kingimi watandawapi piamo.
Lete katenge doko paneamopa kandeama. Indupa naimame lete katawaka katenge dokonya lao kiningi nyakama langilyamano. Lete katenge doko Takangepa awapa katao naima-kisa panea.
Naima pyasetae mona setao katamana lao naimame siamapi kandemapi dupa lao panao nyakama apata langilyamano. Naima pyasetala Takangepa baanya Ikiningi Jisasa Kataisa-pipa pakatae kalyamano.
Naima mona etete yaepokondape piamana lao pii datupa pepa pilyamano.
Gote baa tii pipae baa-kisa iminjetae etete kukipi mende napalengena lao baame leamopa siama dupa nyakama langilyamano.
Naima Gote-pipa pyasetae mona setao kalyamano latala dee iminjetae ongonya payatamano kandao doko, naimame sambo pii latala kiningi pii lapae silyamoli pyoo napitamanosa pita.
Baa tii pipae dokonya kalyamoli pyoo naima tii pipae ongonya payatamano kandao doko, naima baa-pipa pyasetae katatama. Baanya Ikiningi Jisasanya taiyoko dokome naimanya koo pingi dupa pitaka kunanya nepekenge.
Naima koo mende napingina latamano kandao doko, naima tangeme tange sambo lamaitamanopa Gotenya kiningi pii doko naima-kisa napalita.
Naimame naimanya koo pingi dupa lao panatamano kandao doko, opale mende pitoo latala kini pingi Gote epe tolatae dokome naimanya koo pingi yanu dupa kayapala pitaka kunanya nepakata.
Naimame koo mende napiamana latamano kandao doko, naimame Gote sambo lenge injisetamanosaka pita. Dokopa baanya pii doko naima-kisa napalita.
Nambanya wane paluma, nyakamame koo napyepape lao nambame pii dake pepa pyao peekelyo. Endakali mendeme koo pilyamo kandao dokopa, naimanya akali epe tolatae Jisasa Kataisame baa nisoo baanya Takange doko pii lamaiyoo katenge.
Naimanya koo pingi dupanya yanu pyao baame baa tange kundi joo maiya. Naimanya koo pingi dupanya iki daa, yuunya endakali pitakanya koo dupanya apata kundi maiyaka.
Naimame baanya mana setapae dupa watao minatamano kandao doko, baa lao masetae kalyamano lao masetama.
Endakali mendeme Gote lao masoo kalyona latala baanya mana setapae dupa watao minala naelyamo doko-kisa Gotenya kiningi pii doko nasilyamopa baame sambo lao katenge.
Endakali mendeme Gotenya pii minilyamo doko-kisa kiningi Gotenya auu kaenge doko etete sulu soo silyamo. Dopa pipumu dokome naima baa-pipa pakatae kalyamano lao masilyamano.
Namba Gotepa pakatae kalyona lelyamo endakali dokome Jisasa payamoli pyoaka payapenge.
Mona setenge paluma, mana setapae nambame nyakamanya pepa pyao peekelyo doko enenge mende, daa. Mana setapae wambatae kandasoo nyakama-kisa siamo dokoaka pyekelyo. Mana setapae wambatae doko pii wamba nyakamame sepeamino dokoaka.
Dopaka doko, iminjetae doko pupumopa tii pipae angi doko tii pyoo tee pyatelyamo dokonya nambame mana setapae doko nyakama kandao enenge joo langilyo. Kataisapi nyakamapinya paenge dokome mana setapae enenge lelyo doko kiningi panenge.
Endakali mendeme “Namba tii pipae dokonya kalyona” latala endakali yango imbu kayamailyamo doko iminjetae dokonya mee kalyamo.
Endakali mendeme endakali yango auu kaelyamo doko tii pipae ongonya katawaka kalyamo. Baa lombapae sepenge tenge mende napalelyamo.
Endakali mendeme endakali yango imbu kayamailyamo doko baa iminjetaenya katao payapala lenge iminjipumu dokome anja pelyope lao masala naelyamo.
Wane paluma, Goteme Jisasa lao masetala nyakamanya koo dupa kunanya nepatelyamo tenge ongonya nambame pii datupa nyakamanya pepa pyekelyo.
Akali lyanga paluma, baa tee piamo ongopa katea kalyamo doko lao nyakamame masetae kalyamino tenge ongonya nambame nyakamanya pepa pyekelyo. Akali angi paluma, nyakamame akali koo doko ita minateamino tenge ongonya nambame nyakamanya pepa pyekelyo.
Wane paluma, nyakamame Takange doko lao masetae kalyamino tenge ongonya nambame nyakamanya pepa pyekelyo. Akali lyanga paluma, baa tee piamo ongopa katea kalyamo doko lao nyakamame masetae kalyamino tenge dokonya nambame nyakamanya pepa pyekelyo. Akali angi paluma, nyakama pupu lao kalyamino dokonyapi, Gotenya pii doko nyakama-kisa salakao silyamo dokonyapi, nyakamame akali koo doko ita minateamino dokonyapi tenge dutupanya nambame nyakamanya pepa pyekelyo.
Nyakamame isa yuu koo dake tamopi isa yuu koo dakenya singi dupa tamopi dupa auu nakayalapape. Isa yuu dake auu kaelyamo endakali dokome Takange doko auu nakaenge.
Yuunya endakali dupanya mana dupa pitaka naimame masilyamano. Yongeme nyoani kayapala mona sakatengepi, lengeme kandatala nyipu laka lao masingipi alyasale kalyo lao masoo luingipi mana dopale dupa Takange-kisa katao naepenge. Daa, mana dupa yuu dakenya pyakalyingi.
Isa yuu dakepa dokonya nyipu laka lao masingi dokopa dolapo lapota aluaka pingi. Dopaka doko, Goteme masilyamoli pingi endakali doko etete katawaka katata.
Wane paluma, yuu gii etete etao doko indupa lamo. Nyakamame Kataisanya yandapipi doko ipatana lapae wamba sepeami. Indupa Kataisanya yandapipi longo paka ipatelyamino dokonya naimame yuu gii etete etao doko indupa lamona lao masilyamano.
Dutupa naima-pipa awapa katao peaminoaka doko, naimanya joo nakateami. Naimanya joo kateamili kandao doko, naima-pipa awapa mee kateamali. Dopaka doko, naimanya joo nakateamino doko panasalanya naima yakinatala pateami.
Akali etete epe dokome Oli Sipitisa doko nyakama mee ditapumopa nyakama pitakame masoo kalyamino.
Nambame nyakama kiningi pii doko masala naelyaminona lao pepa pyao peakala naelyo. Daa, nambame nyakama kiningi pii masoo kalyamino dokopa, pii dokome sambo pii mende manja naenge dokopa tenge dolaponya pepa pyao peekelyo.
Sambo lenge akali doko api kalyape? Jisasa baa Kataisa daana lao kalyamo akali dokome sambo lao kalyamo. Takange dokopa Ikiningi dokopa maita mailyamo endakali doko baa Kataisanya yandapipi jilyamo.
Ikiningi doko maita maingi endakali doko pitaka Takange doko-pipa wakale katenge. Ikiningi doko lao panasilyamo endakali doko Takange doko-pipa pakatae katenge.
Nyakamame pii kandasoo siamino doko minawaka kalyepape. Pii doko minawaka katatamino kandao doko, Takange dokopa Ikiningi dokopa dolapo-pipa nyakama pakatae katatami.
Kataisame naima mende ditona leamo doko lete etete katenge doko ditopa lao lea.
Nyakama minakasoo makande pilyamino dokonya nambame pii dupa pepa pyekelyo.
Jisasame Oli Sipitisa nyakama diamo doko nyakama-pipa pakatae katenge. Dopana nyakama mendeme mana langipenge joo nakalyamino. Jisasame Oli Sipitisa diamo dokome dupa pitakanya nyakama mana langingi dupa sambo daa, kiningi. Sipitisa dokome nyakama mana langiamoli pyoo nyakama Jisasapa pakatae kalyepape.
Wane paluma, indupa nyakama baapa pakatae katapenge. Dopa pitaminopa tenda baa panao dee ipatamo gii dokopa naima baanya enombasa pakapi elyapi mende nakayatama.
Nyakamame Jisasa baa etete tolataena lao masetamino kandao doko, mana tolao miningi endakali doko pitaka Gotenya mandipaena lao masalapapeaka.
Anematupa, Takangeme naima etete auu kayatelyamo. Dopa petala Goteme naima wanena lapumopa naima baanya wane kalyamano. Yuunya endakali dupame baa masala nayapimino tenge dokome naima apata masala naelyaminoaka.
Mona setenge paluma, naima indupa Gotenya wane joo kalyamano. Dee tenda naima aipa pyoo katatamape doko etete masalakao masetala naelyamano. Dopaka doko, Kataisa panatamo gii dokopa naima baa katatamoli pyoo katatamana lao masilyamano. Kini, baa kalyamo dokoaka naimame kandatama.
Dopa lao masoo malisoo katenge endakali doko pitakame nyakamanya koo dupa wasinya nepatala, baa etete epe joo kalyamoli pyoo katenge.
Koo pingi endakali doko pitakame mana setapae dupa yalenge. Koo pingi doko mana setapae yalenge mendai dokoaka.
Jisasame koo dupa soo nepalanya panao epeamo doko nyakamame masilyamino. Baa-kisa koo mende nasilyamo.
Baa-pipa pakatae katenge endakali doko pitakame koo napingi. Koo pingi endakali doko pitakame baa lengeme nakandao moname masala nayawaka piami.
Wane paluma, aopyoo latala endakali mendeme nyakama minakaseta. Mana tolatae minilyamo endakali doko baa tolatae Jisasa yale jilyamo.
Tee pyao Sataneme koo piamo dokonya koo pilyamo endakali doko baa Satanenya. Gotenya Ikiningi panao epeamo dokome Satanenya kalai pingi dupa koyasalanya epea.
Gotenya mandipae endakali doko pitakame koo napingi. Doko, Gotenya lete katenge doko baa-kisa etete pokatae katenge. Baa Goteme mandipae dokonyana baame koo mende kapa pao napingi.
Gotenya wanepi Satanenya wanepi dupa dapa pyoo panenge. Mana epe tolatae naminingi endakali doko pitakapi endakali yango auu nakaenge endakali doko pitakapi dupa Gotenya wane daa.
Naima auu kayaloo pyoo kalyepape lapae pii tee pyao nyakamame siamino doko soo kalyamino.
Naima Keene yale joo nakatamana. Baa akali koo dokonya joo katapala baame baanya kaiminingi doko pyao kumasia-pyaa. Aipuma pyao kumasia-pyaape? Baame mana koo miniamopa, baanya kaiminingi dokome mana tolatae miniamo dokonya pyao kumasia-pyaa.
Kaimia paluma, isa yuu koo dakenya endakali dupame nyakama imbu kayami kandeno doko, walu nalalapape.
Naimame endakali yango dupa auu kaelyamano tenge dokome naima kumingi doko yakinatala lete katenge dokonya pao katapelyamano lao masilyamano. Endakali yango auu nakaenge endakali doko kumingi dokonya mee kalyamo.
Endakali mendeme endakali yango imbu kayamailyamo doko pyao kumasilyamosaka pingi. Endakali yango pyao kumasingi endakali doko pitaka kapa pao lete etete nakatatami doko nyakamame masilyamino.
Jisasame naima lao masetala baa kumia. Dopa piamo dokonya endakali auu kaenge mana doko naimame kandateama. Dopana, endakali yango dupa lao masetala naima kumapenge.
Endakali mende-kisa yuunya oapi dupa setamopa, baame endakali yango mende opale daa jetamopa kandatala nisala naenya mona pyakilyetamo dokome aipa petala Gote auu kayao katatape?
Wane paluma, naimame piipi kambupimi iki endakali yango dupa auu kayala naenya pipenge dupa pyoo pituu angi auu kayapenge.
Dopa pingi mana dokome naimame kiningi pii doko watao minilyamano lao masemana. Naimanya mona dokome naima-kisa tenge setatamo dokopa, naima Gotenya enombasa mona lyuu lao katamana. Doko, Gote baa Kamongo dokomena naimanya mona ita minao baame dupa pitaka masingi.
<range>
Mona setenge paluma, naimanya mona dokome naima kandao nyakama koo lamona laa naelyamo kandao doko, naimame Gotenya enomba dokonya paka nakayao katenge.
Naimame baa-kisa tee latamano dupa pitaka nyetama. Naimame baanya mana setapae dupa minao baame auu kaenge dupa pitaka watao pitamano tenge ongonya nyetama.
Baanya mana setapae doko dake: naimame baanya Ikiningi Jisasa Kataisa lao masoo minatala baame pyepape leamoli pyoo auu kayaloo pyoo katapenge.
Gotenya mana setapae miningi endakali doko Gote-pipa pakatae kalyamopa, Gote baa-pipa pakatae katenge. Sipitisa Goteme naima diamo dokome baa naima-pipa pakatae kalyamona lao masilyamano.
Mona setenge paluma, sambo potopesa longo paka dupa isa yuu soo pelyamo dupanya pao katapelyamino dokonya nyakamame sipitisa dupa pitaka tungi pyala nayalapape. Sipitisa dupa Gotenyape lao makande pyoo kanjepape.
Jisasa Kataisa baa yonge katao ipateana lao lao panenge sipitisa doko pitaka Gotenya. Pii lao panelyamino dokome nyakamame Gotenya Sipitisa doko, doko lamo lao kandelyamino.
Jisasa lao panala naenge sipitisa ongo pitaka Gotenya daa. Sipitisa doko Kataisanya yandapipi doko. Wamba nyakamame baa ipatana lapae siamino doko indupa yuunya ipao katapelyamo.
Wane paluma, nyakama Gotenya kalyamino. Nyakama-pipa pakatae kalyamino Gote doko baa andake. Isa yuu koo dakenya mona setenge doko baa angi mende daa. Ongonya nyakamame sambo potopesa dupa ita minatelyamino.
Dupa isa yuu dakenya endakali dokonyana dupame isa yuu dakenyaka lelyaminopa yuunya endakali dupame singima.
Naima Gotenya kalyamano. Gote lao masingi endakali dokome naimanya pii singi. Gotenya endakali joo nakatenge dokome naimanya pii nasingi. Naimanya pii singipi nasingipi lao naimame kandatala Sipitisa dakeme pii kiningi lenge lamo, sipitisa dokome sambo lenge lamo lao masingi.
Mona setenge paluma, endakali dupa auu kaenge mana Goteme sakatasiamo tenge dokonya naima auu kayaloo pyoo katamana. Endakali auu kayamaingi doko pitakame Gotenya mandipae joo katapala Gote lao masingima.
Goteme endakali dupa auu kaenge. Endakali auu nakaenge dokome Gote masala naenge.
Goteme baanya Ikiningi mendai iki doko-kisa naima lete katasalanya isa yuunya epena leamo dokome baame naima auu kaenge doko panea.
Naimame Gote auu kayama dokome auu kaenge mana doko panea, daa. Goteme naima auu kayapala naimanya koo dupa kunanya nepakalanya baanya Ikiningi doko kundi joo epena leamo dokome auu kaenge mana doko panea.
Mona setenge paluma, Goteme dopa pyoo naima auu kayamo dokonya naimalapo auu kayaloo pyoo katapenge.
Wambapi indupapi endakali mendeme Gote nakandenge. Naima auu kayaloo pyoo kalyamano kandao doko, Gote naima-pipa pakatae kalyamopa baanya auu kaenge doko naima-kisa sulu soo singi.
Baame baanya Sipitisa naima diamo ongonya naima baa-pipa pakatae katapumanopa baa naima-pipa pakatae kalyamanona lao masilyamano.
Takange dokome Ikiningi doko isa yuunya endakali dupa pyoo nyala epena leamo doko naimame kandatala lao panelyamano.
Jisasa baa Gotenya Ikiningina lao lao panenge endakali doko Gote-pipa pakatae kalyamopa Gote baa-pipa pakatae katenge.
Goteme naima auu kaelyamo doko naimame kandatala masoo minao kalyamano. Goteme endakali dupa auu kaenge. Auu kayamaingi endakali doko Gote-pipa pakatae kalyamopa Gote baa endakali doko-pipa pakatae katenge.
Goteme endakali yapatamo gii dokopa naima paka nakayao katatama lao Jisasa kalyamoli pyoo naima isa yuu dakenya kalyamano dokonya-kaita baanya auu kaenge doko naima-kisa sulu soo silyamo.
Goteme naima auu kayapumopa paka nakaelyamano. Kini, Goteme naima auu kayalakao kaelyamopa naimanya paka kaenge doko watao pingi. Doko, paka kaenge doko koo pingi dokonya yanu. Paka kaenge endakali doko-kisa Gotenya auu kaenge doko sulu soo nasingi.
Goteme naima wambao auu kayamo tenge ongonya naimame endakali auu kayao kalyamanoaka.
Endakali mendeme Gote auu kaelyona latala endakali yango doko imbu kayamaitamo kandao doko, baa sambo lenge akali joo katata. Endakali yango lengeme kandenge doko auu nakayatamo kandao doko, baame Gote lengeme nakandenge doko kapa pao auu nakayata.
Naimame baa-kisa mana nyiamano doko dapa: Gote auu kaenge endakali dokome endakali yango doko auu kayapengeaka.
Jisasa baa Kataisa dokona lao masoo minao katenge endakali doko pitaka Gotenya mandipae lamo. Endakali mendeme takange mende auu kayatamo dokome baanya ikiningi doko auu kayataka.
Naimame Gote auu kayapala baanya mana setapae dupa watao minao kalyamano dokome baanya wane dupa auu kaelyamanona lao masilyamano.
Doko, naimame Gotenya mana setapae dupa watao minilyamano dokome Gote auu kaenge doko panasilyamano. Baanya mana setapae dupa kenda pipae daa.
Gotenya mandipae doko pitakame isa yuu koo dake ita miningima. Naimanya masoo miningi dokomeaka isa yuu dake ita miningi.
Apimi isa yuu dake ita miningipi? Jisasa baa Gotenya Ikiningina lao masoo minao paenge endakali dokome ita miningi.
Jisasa Kataisa baa endaki dokopa taiyoko dokopa dolaponya-kaita epea. Endakinya ialyoo daa, endakipa taiyokopa lapotanya-kaita epea. Sipitisa dokome kiningi pii lenge dokonya baame pii dutupa lao panelyamo.
Tepomame pii doko lao panelyamino.
Sipitisapi, endakipi, taiyokopi tepoma dutupame pii mendai dokoaka lao panelyamino.
Endakali dupame pii lao panelyamino doko naimame singiaka doko, Goteme pii lao paneamo doko alyasale joo silyamo. Goteme pii lao paneamo doko baanya Ikiningi dokonya lao lao panatea.
Gotenya Ikiningi doko lao masoo miningi endakali dokonya monanya pii Goteme lao paneamo ongo palelyamo. Gote lao masoo minala naelyamo endakali dokome Gote baa sambo lenge jinya nepatapumosaka pilyamo. Doko, Goteme baanya Ikiningi dokonya lao pii lao paneamo doko endakali dokome masoo minala naenge.
Goteme pii lao paneamo doko dapa: baame lete etete katenge naima diamo doko baanya Ikiningi doko-kisa singi.
Gotenya Ikiningi doko-pipa pakatae katenge endakali doko lete katawaka katenge. Gotenya Ikiningi doko-pipa pakatae nakatenge endakali doko lete nakatenge.
Gotenya Ikiningi doko lao masoo miningi endakali nyakama lete katawaka kalyamino doko masalapale lao nambame pepa dake pyao peekelyo.
Naimame Gote tangenya masilyamoli pyoo mendita mende baa-kisa tee lao loma silyamano kandao doko, baame singi. Dopa pilyamanopa naima baanya enombasa paka nakayao katenge.
Naimame tee lelyamano dupa pitaka baame silyamona lao masetamano kandao doko, baa-kisa tee latelyamano dupa nyepelyamanona lao masetama.
Mendeme kandataminopa endakali yango mendeme koo mende pitamopa koo dokome baa koyasala nayapenge jia kandeno doko, embame Gote lao loma setenopa Goteme lete katenge doko baa maita. Koyasala nayapenge koo dopale pitamino endakali dupa baame lete katenge doko maita. Koo tata mende dokome endakali dupa koyasingi. Nyakamame koo dopale dokonya loma salapape lao nalelyo.
Koo tata dupa pitaka koaka doko, koo mendapuame endakali etete koyasala naenge.
Gotenya mandipae doko pitakame koo pyoo nakatengena lao naimame masilyamano. Gotenya Ikiningi dokome dupa setao kalyamopa akali koo dokome dupa koyasala naepenge.
Naima Gotenya kalyamanona akali koo dokome isa yuu dakenya endakali dupa pitaka isoo kalyamona lao masilyamano.
Naimame Gote angi doko masalapale lao Gotenya Ikiningi doko ipupala naima masingi diamo doko masilyamano. Naima Gote angi dokopa baanya Ikiningi Jisasa Kataisa dokopa dolapo-pipa pakatae kalyamano dokoaka Gote angi lete etete katasingi doko.
Wane paluma, nyakamame sambo gote dupa minatamina nyakama tange kandao isoo kalyepape.
Namba sosanya isingi akali dokome emba endaepe Goteme yapao nyepae dokopi embanya wanepi nyakamanya pepa dake pyao peekelyo. Nambame nyakama kini auu kaelyo. Dee nambame iki daa. Kiningi pii doko masoo kalyamino endakali dupa pitakame nyakama auu kaelyaminoaka.
Naimame kiningi pii doko minao kalyamano dokonya nyakama auu kaelyamano. Naimame kiningi pii doko tanga tangapi minawaka katatama.
Naimanya Takange Gotepa baanya Ikiningi Jisasa Kataisapame naima kandao mona epe palyetala kondo kayao naimanya mona doko lyuu lasakatambinopa, naimame kiningi pii doko lao endakali auu kayao katamana.
Naimanya Takangeme mana seteamoli pyoo enda embanya wane mendapuame kiningi pii doko minao payaminopa nambame kandatala mona etete yaepeo.
Dee indupa naima pitakame auu kayaloo pyoo katamana lao nambame enda epe emba langilyo. Nambame mana setapae enenge mende embanya pepa pyao peakala naelyo. Daa, wamba waka kandasoo mana setapae nyiamano ongoaka pyao peekelyo.
Naima auu kayaloo pyoo katenge dokome naimame Gotenya mana setapae dupa watao miningi. Nyakamame mana setapae doko watao minalapape lapae pii doko wamba waka kandasoo siami.
Isa yuu dakenya minakasingi endakali longo payatelyamino. Dutupame Jisasa Kataisa yonge katao epeana lao panasala naengema. Endakali dopale dupame endakali dupa minakasoo Kataisanya yandapipi joaka kalyamino.
Naimame piamano dupa mee jala nayatamopa nyakamame yole pitaka nyetamanopa lao nyakamame nyakama tange isokondape pipenge.
Kataisanya mana pii lapae doko yalatala waka mende konda pyoo miningi endakali ongome Gote minala naenge. Mana pii lapae angi miningi endakali dokome Takangepa Ikiningipa lapota miningi.
Endakali mendeme nyakama katatamino ongonya ipao pituu, mana pii lapae doko naminao ipatamo kandao doko, baa nyakamanya andaka taeme ipame lamo lao lanyala nayalapape.
Emba taeme epene lamo latamo endakali dokome baanya kalai koo dupanya awapa pitambinosaka pita.
Nambame nyakamanya pii longo pepa pyakapenge silyamoaka doko, pepapi pyanjolepi dokome iki pyao langipu laka lao masala naelyo. Daa, naima mona etete yaepakondape pyoo katamana lao namba nyakama kalyamino ongonya ipupala enomba kandao pii langito lao masilyo.
Embanya kakingi Goteme yapao nyiamo dokonya wane dupame emba auu pyoo pitipi lelyamino.
Namba sosanya isingi akali dokome nambanya mona setenge Gayasa embanya pepa pyao peekelyo. Nambame emba kini auu kaelyo.
Mona setenge, embanya imambu doko auu pyoo kalyamoli pyoo emba yainapi mende nanyoo dupa pitakanya auu pyoo kalyale lao loma silyo.
Masoo miningi kaiminingi mendapuame ipao embame kiningi pii doko lao pii dokome lelyamoli pyoo paeleno leamino doko nambame sepala mona etete yaepeo.
Nambanya wane dupame kiningi pii doko watao minilyamino lapae doko nambame sepala nambanya mona yaepenge doko waka mendeme ita minala naenge.
Mona setenge, embame masoo miningi kaiminingi dupa nisalanya koteaka lao oapi longo pingi. Kini, kaiminingi mendapua embame nakandengeaka doko, dupa nisingi.
Embame endakali auu kayao kalyenona lao sosa dupa lamaiyami. Kaiminingi dupa pena lao nisetenopa Goteme auu kayata.
Dupame netesa endakali dupa-kisa opale mende nyala nayao, Jisasanya lao lao panalanya kalai pyaa peami.
Dopana, kiningi pii lamaingi kalai doko akali dopale dupa-pipa pimana lao naimame dupa nisoo katapenge.
Nambame sosa dokonya pepa peyo. Dopaka doko, sosa dokonya mupa joo katapu laka lao masingi akali, Dayotepisa lenge dokome naimanya pii nasingi.
Tenge dokonya namba nyakama katatamisa ipato kandao doko, baame pingi dupa lao panato. Baame naima pyanya palyoo pii koo lenge. Dopaka pyoo baame baanya masingi doko etasala nayao, masoo miningi kaiminingi dupa baanya andaka lanyala naenge. Dee mendeme kaiminingi mende baanya andaka lanyalanya pilyamo doko kaitini lyokatala sosanya watao pingiaka.
Mona setenge, embame mana koo watao minala naenya epe watao minape. Mana epe watao miningi endakali doko Gotenya. Mana koo miningi endakali dokome Gote nakandenge.
Endakali dupa pitakame Dimitiasa doko akali epena lengema. Kiningi pii dokome dopaka lenge. Naimame dopaka lelyamano. Naimame pii kiningi lenge doko embame masingi.
Nambame embanya pii longo pepa pyao peyakawani kaelyoaka doko, pepa pyanjolepimi iki pyao peyakala nayatoo lao masilyo.
Namba yapa emba katatesa ipupala nalimba enomba kandao pii lapumba laka lao masilyo.
Emba mona lyuu lao katape. Embanya kaita miningi dupame emba auu pyoo katape lelyamino. Nambanya kaita miningi dupa auu pyoo katena lelyona embame mendai mendai lao lamaiyakape.
Namba Juti Jisasa Kataisanya kendemane Jemesa kaiminingi dokome Takange Goteme nyakama ipupa latala, baame auu kayao nyakama Jisasa Kataisanya lao setakamaiyoo kalyamo dupanya pepa dake pyao peekelyo.
Goteme nyakama etete kondo kayapala etete auu kayao nyakamanya mona doko eteteaka lyuu lasekena.
Mona setenge paluma, Goteme nambapi nyakamapi pyoo nyiamo dokonya lao nambame pepa pyao peatakapu laka lao etete nea kaelyo. Dopaka doko, Goteme naima baanya endakali dupa masoo miningi paa mendai iki diamopa soaka penge doko nisoo yanda pyepale lao nambame indupa nyakama sakatasoo pepa pyao peakapenge jipyanya pyao peekelyo.
Endakali yangi Gote watao minala naenge dupa elyakandao ipao nyakama-pipa katapala, dupame naimanya Gotenya mona epe palenge doko aloo pyoo mana luiyapae jinya nepao naimanya Kamongo Isingi Akali mendai iki Jisasa Kataisa doko maita mailyamino. Goteme dupa yanu nyoo koyatamina lao baanya pii pepa pyapae singi dokonya wamba waka latea-pyaa.
Nyakamame datupa masetelyaminoaka doko, deaka masipimi laka lao nambame nyakamanya mona sakatasekelyo: wamba Kamongo dokome Isataele endakali dupa nisiamopa dupame Isipe yuu doko yakinatala pao pituu, maitakao baa lao masoo minala nayamino endakali dupa baame pyao kumasia-pyaa.
Dee enjele mendapuame isepenge dupa isala nayamino dupame nyakamanya panda doko yakineami-pyaa. Dupa Goteme ŋili kende siamo singi dupame anjiamosa yuu iminjembatae dokonya anjetae katao yapatamo gii andake doko malisetae kalyamino.
Yuu taono Sotomapi Gomotapi dee dolaponya taono tengesa singipi dupanya endakali dupame enjele dutupanya mana miniami dopaleaka miniami-pyaa. Dupame kepo kolenge mana watao minatala akali yangolapo elya pingi pyoloo peta enda yangolapo elya pingi pyoloo peta piaminopa Goteme dupa yanu nyoo itate tawaka katenge dokonya anjoo palyiamo dokome naima laitaka pyoo dopa pia-pyaa.
Mendai dopaka pyoo indupa kalyamino endakali dutupame kombea pyoo katapala nyakama tangenya yonge dupa koyasinya nepatala Kamongo doko maita maiyoo, enjele tii pipae singi dupa kandao lamba lao kalyamino.
Dopaka doko, enjele isingi Maikele lenge dokome akali Mosese kumapeamopa yonge doko apimi nyetape lao Satanepa atete pyoo pii lao pituu, baame Satane kandao luiyamaiyoo lamba lao yapala naya-pyaa. Baame lao pituu, “Kamongome emba pyalanya lenana,” lea-pyaa.
Dopaka doko, endakali dutupame opale masala naelyami dupa kandao lamba latala, dupame masilyami doko mona napalenge mena yanapimi masili pilyamino dokonya dupa koyala pelyamino.
Dupame akali Keenenya mana doko watao minao muni nyalanya akali Belamenya mana kopeta dokonya etete pakale peami. Dopa petala dupame wamba akali Kotame piamoli pyoo Gote luiyamaitala kumiamina, dupa tenda koyatami iki lamo.
Nyakama kambu pyao kaiminingi dupa mona setao nee nao pilyaminopa endakali dutupame kambu pingi doko koyasingima. Dupame nyakama-pipa nee nao pituu elya nakayao, dupa tange lao masoo nee nengema. Dupa kopa aiyuu namandenge popotaumi soo wakale puu puu pingi dopalema. Dupa ita mendapuame nyakamanya dii mandipenge gii dokonya namandenge dopalema. Dupa ita pingi-pipa takepae kumingi dopalema.
Dupanya mana koo elya pipae minapimi dupa endaki buli andake pilyamopa make make mandengeli pyoo panelyamo. Dupa kaitinya bui yangi puu puu pingima dopalema. Goteme dupa yuu koo eteteaka iminjembatae dokonya koteaka lao katama pena lao depa latakamaiya-pyaa.
Atamenya mandipaenya mandipae kalange pyoo akali Inoko dokome pii potopesa joo endakali dutupa watambao lao pituu, “Salapape! Kamongo doko baanya enjele etete epe taosene longo dupa-pipa ipata.
Baame endakali pitaka yapalanya ipata. Baa watao minala nayamino dupa pitakame nyakamanya koo tenge dupa pitaka masina lao ipata. Tenge doko dupame Gote watao minala naenya koo tata longo petala, koo pingi endakali dupame pii koo kyoto dupa pitaka lao baa maita maingima dupanya baame dopa pyaanya ipatana,” lea-pyaa.
Dupame manapi oapi nyakama-kisa silyamo dupanya mumu lalya lana pyoo mona koo palyoo katengema. Dupame nyipu laka lao masingi mana doko watao miningima. Dupame nyakama tange lalyoo pii andake pyoo latala endakali wakamanya oapi dupa nyakamaiyanya andiki-andiki pingima.
Dopaka doko, mona setenge paluma, naimanya Kamongo Jisasa Kataisanya aposele dupame wamba nyakama pii langiamino dupa nyakamame deaka masalapape.
Dupame nyakama langyuu pituu, “Gii etalanya pitamo dokopa endakali mendapuame Gotenya mana dupa kandao gii kayapala, dupame Gote watao minala nayao nyakama tangenya nyipu laka lao masingi mana dupa watao minatamina,” langiami.
Endakali dutupame Gotenya endakali dupa wakale pisingima. Oli Sipitisa doko dupa-kisa naepelyamopa tangenya yongenya mana dupa watao miningima.
Dopaka doko, mona setenge paluma, nyakamame masoo minilyamino etete epe dokome nyakama kyoto joo katapala, Oli Sipitisanya pupu lapae dokome loma soo kalyepape.
Dopa petala nyakamame Gotenya auu kaenge doko kopyetae katao, naimanya Kamongo Jisasa Kataisanya kondo kaenge dokome nyakama lete etete katenge dokonya laminao penge doko malisetae kalyepape.
Nyakamame mona lapoma palenge endakali dupa kondo kayalapape.
Nyakamame endakali itatenya patamino dupa pyoo nyoo yapa nyokonyalapape. Dee endakali mendatupa nyakamame paka kayapengeaka doko, kondo kayalapapeaka. Nyakamame dupanya yonge pee mona wambatae dokome kaimala pisetae dupa etete daa laapape.
Goteme nyakama kapa pao lombapae nasalapale lao isoo katapala, baame nyakama-kisa koo tengepi mende nasina lao etete mona yaepasetala, laminao baanya tii pipae dokonya penge.
Gote mendai iki doko katapala naimanya Kamongo Jisasa Kataisa-kisa baame naima pyoo nyia. Baa tii pipae Kiŋi Mupa pupu lapae singi doko, dupa pitakanya aiyomba joo katao wamba wambapi kateamoli pyoo, indupapi kalyamona tanga tangapi dopaka pyoo katapenge. Kiniaka.
Jisasa Kataisame panasiamo dupa buku dakenya pepa pyapae silyamo. Opale yapa pipenge dupa Jisasame baanya kendemane dupa laitaka pina lao Goteme Jisasa-kisa setea-pyaa. Dopa piamopa Jisasame namba Jone baanya kendemane doko kateosa enjele mende epena leamo dokome panasia.
Gotenya pii lapae dupapi, Jisasa Kataisame pii panao leamo dupapi, opale kandeo dupapi dupa pitaka nambame buku dakenya lao panokondape pilyo.
Gotenya pii lapae dokonya ene pitana lapae silyamo dupa itaki pyatamo dokopi, sepala watao minatamino endakali dupapi, dupa mona yaepena. Doko, Goteme pitana lelyamo dupa pipenge gii doko tengesa petelyamo.
Namba Joneme yuu Esia-tena sosa kalange kalyamino dutupanya pepa dake pyao peekelyo. Gote wamba waka kateamo, indupa kalyamo, ipanya pilyamo dokopi, baanya isoo petenge toko enomba dokonya sipitisa kalange katengema dupapi dutupame nyakama kandao mona epe mende palyetala nyakamanya mona doko lyuu lasekena.
Dee pii tolao lao panenge akali Jisasa Kataisa baa wambakao malunya sakateamo mupa doko yuunya kiŋi dupanya Kamongo kalyamo dokome apata nyakama kandao mona epe mende palyetala nyakamanya mona doko lyuu lasekenaka. Baame naima auu kayapala baanya taiyoko dokome naimanya koo dupanya mokao nyia-pyaa.
Baame naima isoo katenge injisipumopa naima baanya Gote-kisa Takange dokonya kalai pyakamaingi pitisa joo kalyamano. Tii pipaepa pupu lapaepa dolapo tanga tangapi baa-kisaka sepenge lamo. Kiniaka.
Kandeleno! Baa kopa tambetambe ipata. Ipatamo doko endakali pitakame kandataminopa baa piamino dupame kandatamiaka. Yuunya endakali tata dupa pitakame baa kandatala ee lao etete yamataka latami. Pii dutupa etete kiningi.
Kamongo Gote eteteaka pupu lapae wamba waka kateamo, indupa kalyamo, ipanya pilyamo dokome dapa lelyamo: “Tee pingipi etengepi doko nambakana,” lelyamo.
Namba Jone nyakamanya kaiminingi doko nyakamapi nambapi naima Jisasapa pakatae katao, Goteme isipumopa, kenda pipae nyoo maka nakayao kyoto joo lautao kalyamano. Nambame Gotenya pii doko lamaiyopi, Jisasanya lao lao paneopi, tenge dolaponya namba watao piaminopa yuu Patamosa lenge solowata pete kainanya singi dokonya kateo.
Sandee gii mendenya Oli Sipitisa dokome namba sakatasiamopa pii mende puu lao beto lee lao nambanya maitasakaita ipao lea.
Pii dokome lao pituu, “Embame kandeleno dupa pitaka buku mendenya pyapala, yuu Epesasapi, Semenapi, Pekemamapi, Tayataitapi, Satisapi, Pilatepiapi, Leotosiapi, sosa kalange dutupanya pyasakamaipi,” lea.
Dokopa akali pii langiamo doko kanjanya namba kapilyetala kandeopa, lama kaiyepae setenge toko golome wasepae kalange sia.
Dokopa Endakalinya Ikiningi doko endakali katele pyoo lama setenge toko kaina dokonya yonge pee londe mendeme baanya moko lengenya tuu lao petala, matapu golome wasepae mende baanya sangalinya petae katea.
Aiyomba iti doko kyoo lao kopa kyoo lapaepi, pakenana timbokopaelepi jiamopa baanya lenge dolapo itate yuli jia.
Baanya moko kape dolapo kana botonja itate andakenya yangatae polepole pili pia. Baanya pii leamo doko endaki oo andake lee pia.
Baame baanya kingi tolae-kaitame bui kalange minatae kateamopa konjua yangi nenge kata kata petae etete nenge katapae doko baanya nengekaita pyakaetae katea. Baanya lengelyaapi doko tii pyoo kotaka niki tele pia.
Dopa piamopa nambame baa kandatala baanya moko kateamo dosa etete kumapae joo lombapae sio. Dopaka doko, baame baanya kingi tolae-kaitame namba watandatala lao pituu, “Emba paka nakayape! Etete wambawapi etawapi doko namba.
Namba lenge tao kalyo. Wamba kumapewaka doko indupa namba lenge tao etete katato kalyona kanda. Kumingi dokopa yuu koo dokopa dolapo nambame isingi.
Dopana, wamba kanjeno dupapi, epapu pilyamo dupapi, dee maitakao pitamo dupapi dupa embame pepa pyape.
Nambanya kingi tolae-kaita bui kalange katapumu kanjeno dupapi, lama setenge toko golome wasepae kalange dupapi, dutupame kongali petae. Dutupanya tenge dapa: bui kalange dutupa, sosa kalange dutupanya enjele dutupa. Dee lama setenge toko kalange dutupa, sosa kalange dutupana,” lea.
“Epesasa yuu dokonya sosanya enjele kalyamo dokonya dapa lao pepa pyao pyasakamaipi: ‘Nambanya kingi tolae-kaitame bui kalange minao, lama kaiyepae setenge toko golome wasepae kalange kainanya paenge dokome pii dake emba langilyo.
Nambame embanya manapi, lekeleke tengepi, kyoto joo katengepi dutupa masilyo. Dopa pyoo katapala endakali koo dupa etete maka kaenge doko nambame masilyoaka. Endakali dupame naima aposele kalyamanona lengemaka doko, dupa aposele daa, sambo lengema lamo lao embame makande pyoo kandatee.
Embame kyoto joo katao, maka nakayao, namba lao masetala kenda pipae nyoo kalyeno.
Dopaka doko, emba-kisa tenge mende silyamo: wamba embame tee pyao namba auu kaenoli pyoo indupa auu nakaeleno.
Dopana, wamba embame mana epe minino doko indupa lombapae soo kalyenona dee masepe. Wamba embame tee pyao mana mininoli pyoo dee mona kapilyetala mana doko minape. Daana lao mona kapilyetala nayateno kandao doko, nambame emba katatesa ipupala embanya lama setenge toko doko nyoo nepato.
Dopaka doko, dee mende embame auu pilino doko dapa: embame akali Nikolasa watao miningi endakali dupanya mana dupa etete auu nakayapinopa nambame apata etete auu nakaelyoaka.
“‘Sipitisame sosa dupa kandao pii lelyamo doko endakali kalekaita singi dokome sokondape pipenge. “‘Koo dupa yanda pimaiyoo ita minatamo endakali dokome Gotenya Patandisayuu dokonya lete katasingi ita dokonya dii lyao nena lato.’
“Semena yuu dokonya sosanya enjele kalyamo dokonya dapa lao pepa pyao pyasakamaipi: ‘Etete wambawapi etawapi doko namba kumapala dee lenge tao katao pii dake emba langilyo.
Emba kenda pipae dupa nyowapi etete daa jowapi kalyeno doko nambame masilyo. Dopaka doko, emba-kisa masoo miningi longo silyamo. Dee endakali mendapuame emba kilya kandelyamino doko nambame masilyoaka. Dupame nyakama Jutana lelyaminoaka doko, dupa Juta daa, Satane tata.
Emba-kisa kenda pipae mende ipanya pilyamona, emba paka nakayape. Sataneme nyakama makande pyaanya nyakamanya endakali mendapua anjalanya pilyamona anjetamopa nyakamame kenda pipae dupa nyoo yuu gii kingi ita mendai katatami. Embame namba tungi pyao katawaka pao embanya kumingi gii doko kandao nyepe. Dopa pitinopa nambame emba lete etete katenge doko yole joo dito.
“‘Sipitisame sosa dupa kandao pii lelyamo doko endakali kalekaita singi dokome sokondape pipenge. “‘Koo dupa yanda pimaiyoo ita minatamo endakali doko, lapo pyoo kumingi dokome baa koyasala nayata.’
“Pekamama yuu dokonya sosanya enjele kalyamo dokonya dapa lao pepa pyao pyasakamaipi: ‘Namba konjua yangi nenge kata kata petae etete nenge katapae miningi dokome pii dake emba langilyo.
Emba Satanenya tenge joo isingi yuu dokonya kalyeno doko nambame masilyo. Dopaka doko, embame namba lao minokondape pingi. Nambanya pii tolao lao panenge akali Andipasa lenge nyakama-pipa awapa kateamino doko, nyakamanya yuu Satane katenge dokonya pyao kumasiami. Dopa piamino gii dokopapi embame namba maita dyaa nayaka.
Dopaka doko, emba-kisa tenge kuki mende silyamo: embanya yuu doo tange mendapuame Belamenya mana pii dupa minokondape pilyamino. Belameme akali Beleke lenge doko mana lamaiyamopa, Belekeme Isataele endakali dupa koo pina lao mapisia-pyaa. Mapisiamopa Isataele dupame tunduma pingi sambo gote lao kundi maitae dupanya nao, kepo kolao piami-pyaa.
Dopaka pyoo embanya yuu doo tangeaka mendapuame Nikolasanya mana pii dupa minokondape pilyaminoaka.
Dopana emba mona kapilyepe. Daa tamo kandao, namba emba-kisa yapa ipupala nambanya nenge kaitanya konjua pyakaetae kalyamo dakeme endakali dupa yanda pimaito.
“‘Sipitisame sosa dupa kandao pii lelyamo doko endakali kalekaita singi dokome sokondape pipenge. “‘Koo dupa yanda pimaiyoo ita minatamo endakali doko kaitinya nee yalo petae dokonya nambame maitala, kana kyoo lapae mendenya kenge enenge mende pepa pyapae setamopa baa maitoaka. Dopa pitopa endakali mendaipi mendeme kenge doko nakandata. Kana doko nyetamo endakali dokome iki kandata.’
“Tayataita yuu dokonya sosanya enjele kalyamo dokonya dapa lao pepa pyao pyasakamaipi: ‘Namba Gotenya Ikiningi, nambanya lenge dolapo itate yuli jepae moko kape dolapo kana botonja joo polepole pingi dokome pii dake emba langilyo.
Embame namba lao masoo minao, endakali dupa auu kayao, dupa nisoo, kyoto joo katao mana minilino dutupa nambame masilyo. Embame indupa mana epe minilino dutupame wambao mana miniino dutupa ita minilyamo.
Dopaka doko, emba-kisa tenge mende silyamo: embame enda Jesapele doko sosanya petena kaeleno. Dopa pipinopa enda dokome baa potopesana latala nambanya kendemane dupame kepo kolawapi, dee tunduma pingi sambo gote lao kundi maitae dupanya natamipi pina lao dupa minakasoo mana lamaingi.
Nambame baa mona kapilyina lao yuu gii mendatupa petena kayo. Dopaka doko, baa mona kapilyala nayao baanya kepo kolenge mana doko maita maiya nayapuli lao masilyamo.
Dopana nambame enda doko-kisa yaina mende pena latala nyoo isa setato. Baa-pipa kepo kolao paelyamino akali dupa mona kapilyala nayatamino kandao doko, nambame kenda pipae andake mende dupa-kisa pena latoaka.
Baanya wane dupa apata kumina lao nambame pyao kumasoto. Dopa pitopa endakali dupa pitakanya ingi monapi dupa nambame kandokondape pingi lamo lao sosanya endakali kalyamino dupa pitakame kandatami. Dopana nyakama mendai mendai lao dupanya mana minatamili pyoo nambame yanu pyato.
“‘Dopaka doko, nyakama endakali yangi yuu Tayataita kalyamino dupame mana pii dake watao minala naelyamino. Satanenya mana watao miningi dupame mana angina lengema dokonya nyakamame mana nyala nayamiaka. Dopana nambame nyakama-kisa kenda pipae waka mende setala nayato lao langilyo.
Dopaka doko, nyakamame mana minilyamino dupa pitaka minokondape pyoo minao pao namba ipato gii dokonya tuu laapape.
Endakali mendeme koo dupa yanda pimaiyoo ita minao baanya gii etatamo dokonya tuu lao nambanya mana watao minatamo doko, nambame baa yuu pitakanya endakali dupa isoo katena lato.
Baame aene kolyepe mende minao endaki sanima penge pyao tambele pyoo dupa isoo katata.
Namba nambanya Takangeme endakali dupa isoo katape leamoli pyoo, nambame endakali dokome isoo katena lato. Dee nambame baa yuu yongao bui katenge doko maitoaka.
“‘Sipitisame sosa dupa kandao pii lelyamo doko endakali kalekaita singi dokome sokondape pipenge.’
“Satisa yuu dokonya sosanya enjele kalyamo dokonya dapa lao pepa pyao pyasakamaipi: ‘Gotenya sipitisa kalange dutupa namba-kisa soo dee bui kalange dutupa namba-kisa katao pipumopa pii dake emba langilyo. Embanya mana dupa nambame masilyo. Endakali dupame emba kandao lenge tao kalyenona lelyaminoaka doko, kumapae mende kalyeno.
Emba kandao katape. Embame mana miniino dupa nambanya Gotenya enombasa angi jiamo nakandeo. Tenge dokonya embanya mana dupa mee jalanya pilyamona, embame pupu lao minape.
Dopa petala embame Wai Pii Epe sepala nyiino doko dee masetala mona kapilyoo minapeta kopo lape. Emba lenge tao kalya nayateno kandao doko, namba pake nenge endakali mende epengeli pyoo, embame naipapeno lao masete gii mendenya ipato.
Dopaka doko, embanya endakali mendatupa Satisa yuu dokonya kalyamino dupame nyakamanya yonge pee dupa kaimala pisala nayami. Dupame epe joo katengema dokonya kapa pao yonge pee kyoo lapae dupa pyoo namba-pipa payatama.
Koo dupa yanda pimaiyoo ita minatamo endakali dokonya nambame dopaka pyoo yonge pee kyoo lapae petakamaitala, endakali lete etete katenge dupanya kenge singi buku dokonya nambame baanya kenge kunanya nepakamaiya nayato. Nambame nambanya Takangepi Takangenya enjelepi, dupanya enombanya baa nambanyana lao lao panato.
“‘Sipitisame sosa dupa kandao pii lelyamo doko endakali kalekaita singi dokome sokondape pipenge.’
“Pilatepia yuu dokonya sosanya enjele kalyamo dokonya dapa lao pepa pyao pyasakamaipi: ‘Namba etete epe angi dokona, Dapitimi kii miniamo doko nambame minao kaitini lumbanya setelyo doko dee endakali mendeme kapa pao pai laa naengema. Pai lelyo doko dee endakali mendeme lumbala naengema akali dokome pii dake emba langilyo.
Embanya mana dupa nambame masilyo. Nambame embanya enombasa kaitini lumbapelyo doko mendeme kapa pao pai laa nayata. Emba-kisa pupu lapae kuki silyamo dokopi, nambanya pii minapeta kopo leeno dokopi, namba maita dyaa nayeno dokopi dutupa namba masilyo.
Satane tata dupame naima Jutana lelyaminoaka doko, dupa Juta daana, sambo lelyamino. Dopana sepe. Nambame dupa embanya enombasa ipao moko katate dosa luma lakapala emba lao tama pina latopa, nambame emba auu kaenge lamo lao kandatami.
Embame nambanya pii doko watao minao kyoto joo kateeno tenge dokonya nambame emba isotopa, makande pingi dokome yuu dupa pitakanya endakali dupa makande pyaanya ipatamo doko emba-kisa naipata.
Namba yapa ipatona, embame embanya yole doko aopyoo latala mendeme nyoo nepakatana nambanya piipi manapi opale emba-kisa silyamo dupa etete kyoto joo minape.
Koo dupa yanda pimaiyoo ita minatamo endakali doko nambame nambanya Gotenya losuu andaka panda etete epe dokonya pingina joo katasotopa, baa dee kamaka paa nayata. Nambame nambanya kenge enengepi, nambanya Gotenya kengepi, nambanya Gotenya yuu taono dokonya kengepi dutupa baa-kisa pepa pyato. Yuu taono doko Jetusaleme enenge nambanya Goteme kaiti-kisa katao pyandatamo doko.
“‘Sipitisame sosa dupa kandao pii lelyamo doko endakali kalekaita singi dokome sokondape pipenge.’
“Leotosia yuu dokonya sosanya enjele kalyamo dokonya dapa lao pepa pyao pyasakamaipi: ‘Namba kenge Kiniaka lenge Gotenya pii tolao lao panenge akali angi dokona, Goteme wapuiyamo dupanya tenge dokome pii dake emba langilyo.
Embanya mana dupa nambame masilyo. Emba endaki itaita napingi kii nala naengeaka jepae doko, itaita pipae tamopi kii napae tamopi mende pyali kandao doko, yaka jipyali.
Dopaka doko, emba endaki kulapae jepala itaita pipaepi kii napaepi mende nanjilino dokonya nambame emba endaki joo mungunya nepawani kaelyo.
Embame dapa lenge: ‘Namba muni longo sipumopa oapi longo setao kalyona, mendita mende daa nanjilyamo,’ lenge. Dopa lengeaka doko, emba koyao kalyeno dokopi, endakalimi kondo kayapenge dokopi, daa joo kalyeno dokopi, papata joo kalyeno dokopi, lenge koo joo kalyeno dokopi dutupa emba tangeme masala naeleno.
Dopa pyoo katapinosa nambame mana datupa emba langilyo: emba-kisa oapi longo sinalena golo kana itateme yangao auu pisetae doko namba-kisa sambape. Embanya yonge doko sanga pyatae katao elya nakayatalena yonge pee kyoo lapae mende sambape. Embanya lenge dolaponya matasini katatenopa auu pyoo tatalena lenge matasini mende apata sambapeaka.
Nambame endakali auu kaelyo dupa pyalanya latala, dupanya mana dupa nambame tolasingi. Dopana embame mona mendai paliuu mona kapilyepe.
Namba anda kambusa pii-pii lao kalyo kanda! Endakali mendeme namba lumu lao sepala ipu latamo kandao doko, namba andaka kolandatala baapa nalimba tange awapa pituu nee natamba.
Wamba nambame koo dupa yanda pimaiyoo ita minatala nambanya Takangepa kamongao kalyambanoli pyoo koo dupa yanda pimaiyoo ita minatamo endakali doko, nambapa kamongao katatambana epena lato.
“‘Sipitisame sosa dupa kandao pii lelyamo doko endakali kalekaita singi dokome sokondape pipengena,’” lao endakali katele piamo dokome lea.
Dee maitakao kandeopa kaitinya kaitini mende lumbapae sia. Wamba baame pii beto lee lao leamo sioliaka pyoo dee lao pituu, “Maitakao pipenge dupa nambame emba laitaka pitoo, ketae ipu,” lea.
Dokopa Oli Sipitisa dokome pupae lao namba sakatasiamopa, kaiti dokonya kiŋi petenge toko mende siamo dokonya mende peteamo kandeo.
Kandeopa peteamo doko kana etete epe kamalawai pyapae jasapaa kanapi, kate pyapae kaniliane kanapi jia. Dee lipakepa mendeme kiŋi petenge toko doko kakopatae kateamo doko sakapae emetele kana jia.
Petenge toko kingi ita lapoma-kisa dee kitomendeme kiŋi petenge toko doko kakopatae kateamopa dutupanya isingi akali kingi ita lapoma-kisa dee kitomendeaka peteami. Isingi akali dutupa yonge pee kyoo lapae mendapua petala, aiyomba dupanya golome wasepae balu dupa manditae peteami.
Kiŋi petenge toko dokonya yuu wapaka pyoo mulumalu latala kaiti katea. Toko dokonya enombatena kia kalange tao katea. Dutupa Gotenya sipitisa kalange dutupa.
Kiŋi petenge toko enombatena mendita mende siamo doko solowata pete mende galasa yangi piti napingi jepae mende sia. Dokopa isingi akali dupame katao kakopatae kateamino kaina dokonya opale lenge tenge kitomendeme kiŋi petenge toko doko kaina-kaina petae kateami. Dutupanya enombatenapi maitakaitapi dupanya lenge longo tengema-pyaa.
Opale lenge tenge dutupanya wambao doko mena layonejepae. Lapo doko mena pulumakao yakane jepae. Tepo doko endakali lengelyaapi katenge. Kitomende doko yaka lakepame pee lao paenge dopale jepae.
Dutupa mendai mendai lawanya papa tokange lao kalyamopa, yongepi papa pundipundipi dupanya lenge longo tengema-pyaa. Dutupame kuka kotakapi imambu nala nayao dapa lengema-pyaa: “Kamongo Gote eteteaka pupu lapae, baa etete epe, etete epe, eteteaka epe. Baa wamba waka kateamo, indupa kalyamo, ipanya pilyamo dokona,” lengema-pyaa.
Opale lenge tenge kitomende dutupame lete etete katawaka katenge kiŋi petenge toko dokonya petenge doko kandao lalyoo andanda semaiyoo yaka pilino lengema-pyaa. Dopa pilyamili pyoo isingi akali kingi ita lapoma-kisa dee kitomende dutupame kiŋi petenge tokonya petenge dokonya enombatena tombauli sepala lete etete katawaka katenge doko lao tama pyoo nyakamanya balu golome wasepae dupa kiŋi petenge toko dokonya enombasa pukuoo pyasetala lao pituu, “Naimanya Kamongo Gote embame oapi dupa pitaka wapuii. Dupa pitaka embanya masingi dokome wapuopae silyamo. Tenge dokonya minao embame kapa pao tii pipaepi, pupu lapaepi dupa nyoo kenge soo katapengena,” lengema-pyaa.
<range>
<range>
Kiŋi petenge toko dokonya petenge dokome kingi tolae-kaitame buku mende minia. Buku dokonya panda nasoo yangi yangipi lapotanya pepa pyatae katea. Buku yaki pingi kende kalangeme buku doko yaki petae kateamopa, kende lyolo dutupa maa minao wakaiya katatae katea.
Dokopa enjele pupu lapae mendeme puu lao lao pituu, “Akali epe apimi kapa pao wakaiya dupa taka latala buku doko lyangenape?” lea.
Dopa leamopa kaitipi, yuupi, yuu kokopi, dupanya buku doko lyangao kandapenge mende nakatea.
Buku doko kapa pao lyangapengepi kandapengepi epe mende kutao kayaminosa namba ee lao yamataka leo.
Isingi akali dupanya mendeme namba langyoo, “Jutamanya mena layonejepae mende Dapiti tatanya mandipae dokome wakaiya kalange dutupa taka latala buku doko lyangalanya yanda pyoo ita minateana, emba ee kaya,” lea.
Dokopa Sipisipi Yakane pyao kumasiamino dopale mende opale lenge tenge kitomende dutupapi, isingi akalipi dutupanya kainanya kiŋi petenge toko tengesa dosa katea. Baa aiyombanya nenge kalange kalyamopa lenge kalangeaka tenge-pyaa. Lenge dutupa Gotenya sipitisa kalange dutupa Goteme yuu dupa pitakanya kalya pena lea-pyaa.
Kiŋi petenge toko dokonya petenge doko peteamo dokonya kingi tolae-kaita buku siamo doko Sipisipi Yakane dokome pao nyia.
Nyepeamopa, opale lenge tenge kitomende dutupapi, isingi akali kingi ita lapoma-kisa dee kitomende dutupapi dutupame Sipisipi Yakane dokonya enombasa tombauli siami. Dopa pyoo pituu, isingi akali dupame gitaa jepae mendapua menda menda minao pituu, pelesa golome wasepae dupanya ita kena tunduma pina lao yangenge dupame tumbatae mendapua miniamiaka. Kena tunduma pina lao yangenge miniamino dokome Gotenya endakali dupame baa lao loma singima doko makande petae.
Dupame wee enenge mende dapa lao leami: “Emba epe dokome kapa pao wakaiya dupa taka latala buku doko lyangapenge jilyamo. Doko, endakalimi emba taiyoko nyiamino dokome endakali dupa Gotenya kii tamao nyakamaii. Endakali pii wakale wakale lengepi, yonge waka waka katengepi, yuu dupa pitakanya endakali tata dupa pitakapi dupa kii tamao nyakamaii.
Dupa Goteme isoo katena latala baanya kalai pyakamaingi pitisa katena lee. Dupame yuunya endakali dupa isoo katatami leena,” lao wee leami.
Dokopa enjele eteteaka etete longo paka dupame kiŋi petenge toko dokopi, opale lenge tengepi, isingi akalipi dupa katao kakopeamino doko lengeme kandao pii leamino dupa kaleme soo pio.
Dupame puu lao dapa leami: “Sipisipi Yakane dake wamba pyao kumasiami. Baa epe dokome pupu lapaepi, oapi etete longo dupapi, etete masokondape pingi manapi, kyoto joo katengepi, andanda semaingipi, tii pipaepi, tama pingipi dupa kapa pao nyepengena,” leami.
Goteme wapuiyamo kaitinya katenge dupapi, yuunya katenge dupapi, yuu koko palenge dupapi, solowata petenya singi dupapi, mendita mende soo pelyamo doko pitakame dapa leami: “Tama pingipi, andanda semaingipi, tii pipaepi, kyoto joo katengepi dupa kiŋi petenge toko dokonya petenge dokopa Sipisipi Yakane dokopa dolapo-kisa tanga tangapi soaka penana,” leami.
Dokopa opale lenge tenge kitomende dutupame “Kapana,” leaminopa isingi akali dupame isa tombauli sepala dolapo lao tama piami.
Sipisipi Yakane dokome wakaiya kalange dutupanya wambao doko taka leamopa, opale lenge tenge kitomende dutupanya mendeme kaiti katele lao, “Mende pena,” lea.
Dopa leamopa mena osa kyoo lapae mende nambame kanju pio. Dokonya akali yanda miningi mende yanda pyoo ita minatala balu mandenge mende manditae petea. Baa yanda pyoo ita miningi akali dokome yanda pyoo ita minalanya pea.
Dokopa Sipisipi Yakane dokome wakaiya laponge doko taka leamopa opale lenge tenge laponge dokome, “Mende pena,” lea.
Dopa leamopa mena osa waka kangyoo mende peamo dokonya akali mende petea. Akali dokome yuunya endakali dupanya epe yuu yongena lao katenge mana doko nyoo nepatala endakali yango pyao kumasoloo pingi mana doko sakatasina lao mendeme baa pupu lasetala konjua andake mende maiya.
Dokopa Sipisipi Yakane dokome wakaiya teponge doko taka leamopa opale lenge tenge teponge dokome, “Mende pena,” lea. Dopa leamopa mena osa pumbuti mende kanju pio. Dokonya peteamo akali dokome sekele mende minia.
Dokopa opale lenge tenge kitomende dutupanya kainanya piili mende leamo dokome dapa lea: “Mendeme kapo penge mendainya wiisa dii muni kina mendaimi sambapenge. Dee kapo penge tepomanya bali dii dupa muni kina mendaimiaka sambapenge. Dopaka doko, embame olipi ipangepi waenepi dupa koyasala nayapengena,” lea.
Dokopa Sipisipi Yakane dokome wakaiya kitomende doko taka leamopa opale lenge tenge kitomende dokome, “Mende pena,” lea.
Dopa leamopa mena osa lyatapae mende kanju pio. Dokonya akali kenge Kumingi lenge doko pituu peamopa Geana lenge dokome baa watao pea. Dopa piamopa yuunya endakali dupa pitaka kitomende pyoo lita petala kitomende doko dolapome konjuapi, nee lopopi, yaina tatapi, mena kapua tatapi dupame kumaseta pina lao mendeme dolapo pupu lasia.
Dokopa Sipisipi Yakane dokome wakaiya yuungi doko taka leamopa, endakali kumapae imambu mendapua kandeo. Endakali dupame Gotenya pii lapae doko lamaiyoo, Jisasame pii leamo doko minao piaminosa pyao kumasetae dupanya imambu dupa olata toko pundipundi dokonya peteami.
Imambu dupame puu lao lao pituu, “Kamongo, emba etete epe-kisa angi baa dokome gii akipate patatamopa yuunya endakali dupame naima taiyoko nyiamino dupa yapapala yanu nyakatepe?” leami.
Dopa leaminopa, mendeme yonge pee kyoo lapae londe dupa mendai mendai lao dokaita maiyamo nyiami. Nyepeaminopa mendeme okaita lamaiyoo, “Nyakama pyao kumasiaminoliaka pyoo nyakamanya masoo miningi kaiminingipi kalai mendai pingi endakalipi dupa pyao kumasoo etasetena, nyakama gii kuki mende imambu nyoo malisetalapa,” lea.
Dokopa Sipisipi Yakane dokome wakaiya tokange doko taka leamo kanju piopa, titiwali andake mende minia. Dopa piamopa niki doko pumbutao iki ita kondapae jiamopa kana doko aluo taiyoko pia.
Dopa piamopa ita lepa dii saka dupa poo andakeme kondao isa epengeli pyoo, kaitinya bui dupa kondao isa epea.
Kaiti doko kaki pyoo tuli yangao lakele petala alu pia. Dokopa yuu manda dupa pitakapi, endaki kainanya yuu singi dupa pitakapi, dupanya singi panda dupa yakinatala, yukuoo puma puma piami.
Yuunya kiŋipi, kenge singi akalipi, yanda singi amii isingi akali mupapi, kamongopi, akali pupu lapae singipi, dee kendemane endakali dupa pitakapi, mee endakali dupa pitakapi dupa yuu manda dupanya kanandapi kana pundipundipi dupanya pao yalo pyaa pyaa peami.
Dopa petala dupame yuu mandapi kanapi dupa lamaiyoo, “Kiŋi petenge toko dokonya petenge dokome naima nakandawapi Sipisipi Yakane dokome naima imbu nakayawapi pinalena nyakama longapala naima sanga pyalapa!
Doko, dolaponya imbu kaenge gii andake doko ipatelyamona, apimi kapa pao toya katapengepe?” leami.
Dutupa piamo kandateopa dee enjele kitomendeme yuu pitakanya yangi yangipi denge kitomende dutupanya katapala, yuupi, solowata petepi, ita mendaipi mende popotaumi poo laa naena lao kaitini lyokatae kateami.
Dee enjele mendeme Gote lete katenge dokonya kongali pingi doko minao niki pyakaengesa-kaita lalyoo epea. Ipupala baame enjele kitomende yuupi solowata petepi dupa koyasina lao pupu lapae maitae kateamino dutupa kandao puu lao lamaiyoo, “Naimame naimanya Gotenya kendemane dupanya langalunya kongali petamana, nyakamame yuupi, solowata petepi, itapi dupa wambao koyasetala nayalapape,” lea.
<range>
Gotenya kongali petae endakali Isataele tata dupa pitakanya itaki yaki doko taosene kingi itaka kingi ita mende-kisa dee kingi ita kitomende wakao kitomendeaka dupa kongali petae kalyaminona leamino sio.
Akali Juta tatapi, Lupene tatapi, Gate tatapi, Asa tatapi, Napatalai tatapi, Manasa tatapi, Simione tatapi, Lipai tatapi, Isaka tatapi, Sepyulane tatapi, Josepe tatapi, Benjamene tatapi, tata dutupanya taosene kingi ita mende-kisa dee lapoma lawaka kongali petae kateami.
<range>
<range>
<range>
Doko kandatala endakali kambu andake mende pyatae kateamo doko kandeopa, endakali mendeme kapa pao itaki napyapenge jia. Kambu piamino doko endakali yonge waka waka katengepi, pii wakale wakale lengepi, yuu dupa pitakanya endakali tata dupa pitakapi, dupa kiŋi petenge toko enombapa Sipisipi Yakane dokonya enombapa dolaponya kambu pyatae kateami. Dupame yonge pee kyoo lapae londe dupa pyoo ita pame lenge dokonya yoko dupa minatae kateami.
Dupame puu lao lao pituu, “Naimanya Gote kiŋi petenge toko dokonya petenge dokopa Sipisipi Yakane dokopame naima pyoo nyingimbana,” leami.
Dokopa enjele dupa pitakame kiŋi petenge toko dokopi, isingi akalipi, opale lenge tenge kitomende dutupapi dupa kakopao kiŋi petenge toko dokonya enombasa tombauli sepala Gote tama pyoo dapa leami: “Kiningi etete, tama pingipi, tii pipaepi, etete masokondape pingi manapi, yaka pilino lengepi, andanda semaingipi, pupu lapaepi, kyoto joo katengepi dutupa tanga tangapi naimanya Gote doko-kisa soaka pena. Kiniaka,” leami.
<range>
Isingi akali dupanya mendeme namba pisoo, “Yonge pee kyoo lapae londe pingi dupa apinipi? Anja katao epeamipi?” lea.
Nambame baanya pii yanu pyakamaiyoo, “Nambanya akali andake, embameaka masilinona,” leo. Dopa leopa baame namba langyoo, “Dokaitame kenda pipae andake dupa nyoo katapala Sipisipi Yakane dokonya taiyoko dokome nyakamanya yonge pee londe dupa kaimbu piaminopa, yonge pee dupa kyoo lea.
Tenge dokonya minao Gotenya isoo petenge toko dokonya enombasa katao kuka kotakapi baanya losuu anda etete epe dokonya baa lao lalyingima. Kiŋi petenge toko dokonya petenge dokome dupa-pipa awapa katao dokaitanya konambi joo katata.
Dopa pitamopa dupa dee lopopi endaki nanupi nakayatami. Dee nikipi, itaita andake mendemepi dupa yangala nayataka.
Doko, Sipisipi Yakane dokome Gotenya panda dokonya katapala dupa isoo laminao pao yalipa endaki lee kuingi dokonya tuu lata. Dopa pitamopa Goteme dupanya ee ipange dupa pitaka kunanya nepakamaitakana,” lea.
Sipisipi Yakane dokome wakaiya kalange doko taka leamopa gii kuki mende kaitinya piipi keke kakipi mende nalea.
Dokopa enjele kalange Gotenya enombanya katenge dupa kandeopa, mendeme dutupa beto kalange maiya.
Dee enjele mendeme ipao olata toko dokopa kopao katapala pelesa golome wasepae mende ita kena tunduma pina lao setapala yangenge doko minatae katea. Ita kena tunduma pina lao yangenge longo dupa-pipa Gotenya endakali dupa pitakanya loma singima dupa-pipa dupa olata toko golome wasepae kiŋi petenge toko enombasa katenge dokonya pyasoo mendenya pali pali pina lao, ita kena tunduma pina lao yangenge dupa mendeme baa maiya.
Kena tunduma dokopa Gotenya endakali dupanya loma singi dokopa dolapo enjele dokonya kinginya soo ketae Gote-kisa pea.
Dokopa enjele dokome ita kena tunduma pina lao yangenge pelesa doko nyepala olata toko dokonya itate lopao nyoo pelesa dokonya tumbasetala itate doko isa yuunya pyale lea. Dopa piamopa yuu wapaka pyoo, kaiti katao, mulumalu lao, titiwali minao pia.
Enjele kalangeme beto kalange minatae kateamino dutupame beto laanya depa leami.
Dokopa enjele wambao dokome baanya beto doko leamopa, tandake kapapa itatepa dolapo taiyoko-pipa pyasilya pyasena petala isa pyandea. Dopa piamo dokome yuu pitaka tepoma pyoo lita petala teponge doko tao etao, ita pitaka tepoma pyoo lita petala teponge doko tao etao, kaka yokopi saka dupa pitaka tao etawaka pia.
Enjele laponge dokome baanya beto doko leamopa, mendeme yuu manda andake jepae ita tapeta mende solowata pete dokonya pyale lea. Dopa piamo dokome solowata pete pitaka tepoma pyoo lita petala teponge doko taiyoko pete jia.
Dee opale lenge tenge Goteme wasepae solowata petenya koko singi pitaka tepoma pyoo lita petala teponge doko kumao etea. Sipi dupa pitaka tepoma pyoo lita petala teponge doko koyaka.
Dokopa enjele teponge dokome baanya beto doko leamopa, bui andake kia kaiyepaele mende kaiti-kisa katao endaki lee kuingipi, andakepi dupa pitaka tepoma pyoo lita petala teponge dokonya pao kopo lea.
Bui dokonya kenge Kaa Pipae lenge dokome endaki dupa pitaka tepo pyoo lita petala teponge doko kaa pisia. Endaki doko kaa pipae dokonyana endakali longome napala kumiami.
Dokopa enjele kitomende dokome baanya beto doko leamopa, nikipa kanapa dolapo tepoma pyoo lita petala teponge doko koyamopa, dee bui dupa pitaka tepo pyoo lita petala teponge doko koyao iminjia. Dopa piamopa yuu gii dupanya niki lenge doko kumba natala tii pyaakao napyoo kuka kanapi buipi dupa dopaka pyoo kumba nea.
Dokopa yaka lakepame mende kaitipa kopao pee lao payamo dokome puu lao lao pituu, “Anematupa! Dee enjele tepomame beto laanya pilyaminona, yuunya endakali dupa etete koyatami, eteteaka koyatami iki lamo,” lea.
Dokopa enjele yuungi dokome baanya beto doko leamopa, kaitinya bui mende kondao isa yuunya kopo lea. Dopa piamopa yuli koo etete koko dokonya kii doko mendeme bui doko maiya.
Bui dokome yuli dokonya kambu doko lumbapeamopa kena piamo doko ita andake tao kena pili pia. Dopa piamo dokome popotau doko kaita lyokao, niki tii doko sanga pyao iminjisia.
Dokopa pauyombo mendapua kena kayapala isa yuunya mangeami. Mangeaminopa kanopato salenda dupa pupu lengemali pina lao mendeme pauyombo dupa pupu lasia.
Dokopa mendeme dupa lamaiyoo, “Nyakamame ita tamopi, tanu tamopi, yuunya oo menda mendapi pyakalyingi dupa pitaka tamopi dupanya mende koyasala nayalapape. Dopaka doko, endakali langalu dupanya Gotenya kongali petae nakatenge dupa iki koyasalapape.
Nyakamame dupa tanda maiyoo kana yuungi katatamiaka doko, pyao kumasala nayalapape,” lea. Pauyombo dupame endakali nelyamopa kanopato salendame pyapae tanda pili pingi.
Kana yuungi dutupanya endakali dupa kumamuali lao masetamiaka doko, kumala nayatami. Kiningi etete, kumawani kayatamiaka doko kumingi doko dupa-kisa naipata.
Nambame pauyombo dupa kandeopa, yanda pyaanya mena osa dupa depa latae katengemali piami. Dokaitame balu golome wasepaele dupa manditae kateami. Dupanya lengelyaapi dupa endakali lengelyaapi jia.
Aiyomba iti dupa endanya iti asili jia. Dupanya nenge dupa mena layonenenge jia.
Sangali dupanya yonge pee aeneme wasepaele dupa pee petae kateamopa, dupanya papa batau batau piamino dupa akali longome yanda pyaanya alo pingisa kii-kau lengeli pia.
Dupanya etenge puna dupa kanopato salenda etenge puna jepae dupanya endakali dupa kana yuungi koyasoo katapenge pupu lapae palea.
Yuli koo etete koko dokonya enjele doko pauyombo dupanya kiŋi joo katenge-pyaa. Doko Iputu pii lao baa kenge Apatone lenge. Gitiki pii lao baa kenge Apalyonelenge.
Kenda pipae wambao doko etapea. Dee lapoma silyamo dolapo tenda ipatana kanjepape!
Dee enjele tokange dokome baanya beto doko leamopa, olata toko golome wasepae Gotenya enombatena katenge dokonya denge kitomende dutupanya kainanya pii mende leamo sio.
Pii leamo dokome enjele tokange beto minatae kateamo doko lamaiyoo, “Enjele kitomende endaki andake Yupotisa matesa anjetae kalyamino dupa embame mokape,” lea.
Dopa lateamopa baame enjele kitomende dutupa mokea. Enjele kitomende dutupame yuunya endakali dupa pitaka tepoma pyoo lita petala teponge doko pyao kumasalanya kilyoko giipi, koto giipi kanapi, ee kanapi dupa malisoo depa latae kateami.
Yanda singi amii mena osa maitanya pituu paenge dupanya itaki yaki doko milione kingi itaka kingi ita lapomana lea.
Dokopa mena osapi, osa maitanya peteamino dupapi dupa kombea dokome kandeo. Osanya peteamino dupame yonge pee aeneme wasepae kate pyapaelepi, wene pyapaelepi, kakai pyapaelepi dupa petae peteami. Dee osa aiyomba dupa mena layoneaiyomba jiamopa itatepi, kenapi, kana itateme tao alupaepidupa dokaitanya kambunya pyakaetae katea.
Kenda pipae tepoma pyakaetae kateamo dutupame endakali dupa tepoma pyoo lita petala teponge doko pyao kumasiami.
Doko, mena osa dutupanya pupu lapae dupa kambunya soo dee etengenya soaka pingi. Dupanya etenge kanopato aiyomba jepae dupame endakali koyasingima.
Kenda pipae tepoma dutupame endakali dokaita pyao kumaseteaminopa, yangi kateamino endakali dupame opale nyakamanya kingimi wasepae dupa maita maiya nayami. Dupame enjele koopi, opale golopi, silipapi, botonjapi, itapi, kanapimi gotena lao wasepae kapa pao lenge natao, pii nasoo, kaita napayao pipenge sambo gote dupa lao tama pyoo katao yakinala nayami.
Dopa pyoo pituu, endakali pyao kumasingipi, nemango lao oapi pingipi, endakalipi nyilya nyana pingipi pake nengepi, nyakamanya mana dupa maita maiya nayamiaka.
Doko etapeamopa enjele pupu lapae mende kaitinya katao isa epeamo kandeo. Dokonya kopame yonge pee petae kateamopa, baanya aiyomba dokonya lipa kepa sia. Dopa piamopa baanya lengelyaapi doko niki tele petala, moko dolapo anda paka tao katele pia.
Dokopa buku yakane mende baanya kinginya lyangapae siamopa moko tolae-tena solowata pete dokonya katatala koya-tena yuunya katea.
Baame puu lao mena layonekyaa lengeli pyoo pii leamopa, kaiti toka kalange leamo dutupame baanya pii yanu piami.
Kaiti toka kalange dutupame lateaminopa pepa pyalanya pio. Dopa piwaka doko kaitinya katao pii mende leamo dokome lao pituu, “Kaiti toka dutupanya pii lelyamo doko embame yalo petala pepa napyape,” lea.
Enjele solowata petepa yuupanya kateamo dokome baanya kingi tolae-tena kaiti-kisa pyalyetala lao pituu, “Gote lete etete katawaka katenge dokome kaitipi, kaitinya silyamo dupapi, yuupi, yuunya silyamo dupapi, solowata petepi, solowata petenya silyamo dupapi, dupa wapuiyamo doko mauwana, kiningi etete gii doko etalanya pilyamo.
<range>
Enjele kalange dokome baanya beto doko laanya pitamopa, wamba Goteme pitona lao yalo pyoo masetala baanya kalai pingi potopesa dupa lamaiyamo doko panao angi jetana,” lea.
Kaitinya katao pii epeamo sio dokome deaka namba langyoo, “Embame enjele solowata petepa yuupanya kalyamo dokonya kinginya buku lyangapae silyamo doko nyala puu,” lea.
Dokopa namba enjele doko kateasa pupala baa lamaiyoo, “Embame buku yakane doko namba dii,” leo. Dopa leopa baame namba langyoo, “Embame buku dake nyepala naa. Natenopa kambunya wapaka tambu tendu pili pyaapomoaka doko, mona kuii salapomona,” lea.
Dopa leamopa nambame buku yakane enjele kinginya siamo doko nyepala neo. Neopa nambanya kambunya wapaka tambu tende pili piamoaka doko, nao goee lateopa mona kuii sia.
Dokopa mendapuame namba langyoo, “Endakali yonge waka waka katengepi, pii wakale wakale lengepi, yuu dupa pitakanya endakali tata dupapi, kiŋi longo dupapi, dupa kandao Goteme pii lelyamo doko embame dee lamaipina,” leami.
Dokopa mendeme makande ita mende namba ditala lao pituu, “Embame sakatatala Gotenya losuu anda andakedokopa olata toko dokopa dolapo makande pipi. Dopa petala Gote lao tama pilyamino endakali dupa itaki pyape.
Dopaka doko, losuu anda andake dokonya kamaka kame doko makande napinya kayape. Tenge doko kamaka dokaita netesa endakali dupa maitaena, dupame taono epe etete doko moko katao waimalyoo kana kingi ita kitomende-kisa dee lapoma katatami.
Dopa pitaminopa, nambame nambanya pii lao panenge akali lapoma epena latopa, dolapome iti angaitipi petala yuu gii taosene mende-kisa andate lapoma dee kingi ita tokange Gotenya pii doko lao panao katatambina,” lea.
Lapoma dolapo yuu pitakanya Kamongo dokonya enombanya olipi ita lapomapi kia lama lapomapi jepae.
Mendeme dolapo koyasipuli lao masetamo kandao doko, dolaponya nengekaita itate yuli tao pyakaetala dolaponya yandapipi doko tata. Mendeme dolapo koyasipuli lao masetamo kandao doko, itate dokome yandapipi doko dopa pyoo kumapenge.
Dolapome Gotenya pii doko lao panatambinopa aiyuu naepena lao kaitinya kaitini lyokapenge pupu lapae doko dolapo-kisa singi. Dee dolapome endaki dupa kapa pao taiyoko injisepenge pupu lapae doko dolapo-kisa soo, kenda pipae tata dupame masetambinoli pyoo yuunya endakali dupa koyasepenge pupu lapae doko dolapo-kisa soaka pingi.
Dolapome Gotenya pii doko lamaiyoo etapatambinopa, mena kapua mendepale mende yuli koo etete koko dokonya katao pyakalyingi dokome dolapo yanda pimaitala ita minao pyao kumaseta.
Pyao kumasetala dolapo yuu taono andake kongali lao Sotoma lata Isipe lata pingi dokonya kaitini andake dokonya setata. Wamba dolaponya Kamongo doko taono dokonya ita pokonya kumia.
Endakali pii wakale wakale lengepi, yonge waka waka katengepi, yuu dupa pitakanya endakali tata dupa pitakame dolapo koto tepoma-kisa dee yongama gii mende pyoo kandatala mendemepi nyoo malu pina lao kayala nayatami.
Dolapome Gotenya pii doko lao panatambinosa yuunya endakali dupa tanda koo nyepala dolapo taeme kumilyambinona lao dupame mona yaepao oapi dupa mende mai mai pitami.
Koto tepoma-kisa dee yongama gii mende pyoo patatamopa, Gotenya lete katasingi poo doko dolapo-kisa ipata. Dopa pitamopa dolapo sakatatala toya katatambinopa, kandatamino endakali dupame etete pakame kumatami.
Dolapome setambinopa kaitinya katao pii mende latamo dokome dolapo lao puu lao wii lao lao pituu, “Nyilyambo ketae dakenya ipupa,” lata. Dopa latamopa dolapo kopa kaina dokonya kaiti-kisa patambino doko yandapipi dupame kandatami.
Gii dokopaka titiwali andake mende minatala, taono dokonya anda yuupi dupa pitaka kingi ita pyoo lita petala dupanya mende koyata. Dee taono dokonya endakali taosene kalange dupa titiwali minatala pyao kumaseta. Dopa pitamopa endakali yangi katatamino dupame etete pakame kumapala, kaitinya Gote doko lao lalyetami.
Kenda pipae laponge doko etapea. Dee teponge doko tenda yapa ipatana kanjepape.
Enjele kalange dokome baanya beto doko leamopa, yangimi kaitinya katao puu lao lao pituu, “Yuu dupa pitaka indupa naimanya Kamongo Gotepa Kataisapa dolapome isoo katapelyambinona, tanga tangapi isoaka katatambina,” leami.
Dokopa isingi akeli kingi ita lapoma-kisa dee kitomende Gotenya enomba-tena nyakamanya tokonya petengema dupame luma lakao tombauli soo Gote lao tama piami.
Dupame lalyoo lao pituu, “Kamongo Gote, emba wamba waka kateeno, indupa kalyeno doko-kisa pupu lapae silyamo. Embanya pupu lapae andake doko tange nyepala. embame tee pyao isoo kalyeno dokonya naimame emba lao yaka pilino lelyamano.
Netesa endakali dupame imbu kayaminopa embame dupa tanda maipengepi, endakali kumapae dupa yapapenge giipi doko ipatea. Dee embanya kalai pingi potopesa dupapi, embanya endakali kenge singipi nasingipi, emba paka kayao katenge dupapi, dupa yole maipengepi, yuu minao koyasiamino dupa koyasepengepi dutupa pipenge gii doko ipateana,” leami.
Dopa leaminopa Gotenya losuu anda kaitinya katenge doko lumbapae siamopa, Gotenya pii lao setapae palenge bokosa doko andokote-kaita panao sia. Dokopa yuu wapaka dupa pyoo mulumalu lao kaiti katao titiwali minao tandake kapa yale dupa epea.
Kongali andake mende kaitinya panao dapa pia: enda mendeme niki doko yonge pee petae petea. Kana doko baanya moko pundipundi dokonya kateamopa aiyomba dokonya bui kingi ita-kisa dee lapoma balu joo manditae petea.
Baa wane tongota doko manjanya maita piamopa baa etete tanda napala puu lao ae lao wane manjanya pia.
Dee kongali waka mende kaitinya panao dapa pia: kanopato pambea kangyoo andake aiyomba kalange katenge doko aiyombanya nenge kingi ita mende katenge-pyaa. Aiyomba dutupanya kiŋinya balu kalange manditae katea.
Baanya etenge dokome kaitinya bui dupa pitaka tepoma pyoo lita petala teponge doko pyalyandanya isa yuunya pyandea. Dopa petala enda wane manjanya piamo dokonya enomba-tena soo wane doko mandipatamopa baa nyoo nalanya anga petae sia.
Dokopa enda dokome wane ane mende mandea. Tenda wane dokome aene kolyepe mende minao yuu dupa pitakanya endakali tata dupa pitaka iseta. Enda dokome wane doko mandipiamopa mendeme nyimina ketae Gotepa Gotenya isoo petenge toko dokopanya pea.
Dokopa enda doko paka pyakao endakali napalenge yuu mendenya pea. Peamo yuu dokonya mendapuame baa yuu gii taosene mende-kisa andate lapoma dee kingi ita tokange pyoo dutupanya nee maina lao Goteme yuu depa lakamaiya.
Kaitinya yanda andake mende sakatea. Enjele Maikele lenge dokopi baanya enjele dupapimi pambea andake doko yanda pimaiyaminopa, baapi baanya enjele dupapimi itingi pimaiyoo yanda pyoo kateami.
Dopaka doko, pambeapi baanya enjelepi dupame yandanya ita minalanya kyoto nanjepala, kapa pao kaiti-kisa dee katapenge nanjia.
Dokopa Maikelepi baanya enjelepi dupame pambea andakepi baanya enjelepi dupa soo isa pyandeami. Kanopato doko kenge Satane lata, dee Tenge Setenge lata pingi doko, baa wambatae waka. Baame yuunya endakali dupa pitaka minakasingi.
Mendeme kaitinya katao puu lao lao pituu, “Naimanya Gote dokonya enomba-tena katao kuka kotakapi naimanya masoo miningi kaiminingi dupa-kisa tenge setao katenge doko kaitinya soo isa pyandatelyamino. Tenge dokonya minao Gotenya pyoo nyingi manapi, pupu lapaepi, isingi manapi, dutupa epapuaka ipatelyamo. Dee baanya Kataisa doko pupu lapae nyepelyamoaka.
Naimanya masoo miningi kaiminingi dupame Sipisipi Yakane dokonya taiyoko dokopa, baanya lao pii lamaingi dokopa dolapome tenge setao katenge doko ita miniami. Dopa petala dupame nyakama tange kapa pao kumatamane lao etete nea nakayami.
Tenge dutupanya minao emba kaitipi, nyakama kaitinya katenge dupapi mona yaepalapa! Dopaka doko, isa yuupi solowata petepi nyakama etete koyatami iki lamo. Doko, Satane baa isa nyakama-kisa epeamo dokome gii kuki iki katatama lumu lao masetala etete tomba nao epeana,” lea.
Pambea dokome baa soo isa yuunya pyandeami kandatala, enda wane ane mandeamo doko baame boo wataminia.
Dokopa enda doko baanya yuu depa lakamaiyamo endakali napalenge yuu dokonya buu lao pena lao mendeme yaka lakepame andake mendenya papa mendalapo baa maiya. Yuu dokonya baa pambea dokopa tependa joo pitatamopa ee kana tepoma-kisa dee kana tokange dutupanya baa isoo nee maitami.
Dokopa endaki liyepala enda doko soo paakale pena lao enda dokonya maitasa kanopato dokome endaki katyuu pyasia.
Dopaka doko, yuu dokome enda doko nisoo pukuotala, endaki andake kanopato dokome katyuu pyasiamo doko nyoo koko palyia.
Dokopa kanopato dokome enda doko etete imbumi kumapala, enda dokonya wane waka dupame Gotenya mana setapae dupa watao minao Jisasame pii leamo dupa watao miningi endakali dupa yanda pimaiya pea.
Dopa petala kanopato doko baa solowata pete lemba dokonya sia.
Dokopa mena kapua mendepale mende solowata pete dokonya-kaita pyakalyetala epeamo kandeo. Dokonya aiyomba kalangekalyamopa aiyombanya nenge kingi ita mende katenge-pyaa. Dutupanya kiŋinya balu mendai mendai lao manditae kateamopa, aiyomba dutupanya Gote kandao lamba lao pii mende latae katea.
Mena kapua doko yana lepata jia. Dokonya moko dupa mena bea moko jiamopa nengekaita doko mena layonenengekaita jia. Dokopa kanopato dokome baanya pupu lapae andakepi, kalai pingi manapi, isingi kalai dokopi, dutupa mena kapua doko maiya.
Dokopa mena kapua dokonya aiyomba dupanya mende kumapenge joo pyao lombaloo petayaka doko, dee mumba pyoo mee jia. Dopa piamopa endakali dupa pitakame tunduma pingi kapua doko kandao mona andao baa watao miniami.
Watao minao pituu, kanopato dokome baanya pupu lapae doko mena kapua doko maiyamo dokonya kanopato doko tama piami. Dopa pyoo pituu mena kapua doko apata tama pyoo dapa leami: “Mena kapua dakepa apipa kapape? Apimi kapa pao pimaitape?” leami.
Mena dokome Gote kilya kandao luiyao katena lao Goteme yakinatala kaya. Dopa petala mena dokome kana kingi ita kitomende-kisa dee lapomanya mana doko kapa pao minapenge pupu lapae nyina lao kayaka.
Baame Gote kilya kandao lao pituu, Gotenya kengepi Gote katenge pandapi kaitinya katenge dupapi dupa kandao kilya kandeaka.
Baame Gotenya endakali dupa yanda pimaitala ita minina lao Goteme baa yakinatala kaya. Dopa piamopa endakali pii wakale wakale lengepi, yonge waka waka katengepi, yuu dupa pitakanya endakali tata dupapi dupa pitaka isoo katapenge pupu lapae doko nyia.
Goteme yuu dake tee pyao wapuiyamo dokonya pituu indupa tuu lao endakali lete etete katenge kenge singi buku dokonya kenge nasiamo endakali dupa pitakame mena kapua doko tama pitami. Buku doko Sipisipi Yakane pyao kumasetae dokonya.
Endakali kalekaita singi dokome pii dake sokondape pipenge.
Endakali mende anjetae palya pupenge tamo kandao doko, baa anjetae palya pupenge. Endakali mende konjuame kumapenge tamo kandao doko, baa konjuameaka kumapenge. Mana dolaponya Gotenya endakali dupame masoo minao kyoto joo katapenge.
Dee nambame kandeopa mena kapua mendepale mende yuu koko paliuu pyakalyia. Dokonya aiyombanya nenge lapoma kateamo dolapo sipisipi yakane mendenya aiyombanya nenge jiamopa, pii leamo doko kanapato pambeame lengeli pia.
Mena laponge dokome mupa dokonya pupu lapae dupa pitaka nyepala baame dokonya enombanya kalai pia. Dopa pyoo pituu yuupi yuunya endakali dupapi dupame mena aiyomba pyao lombaloo petae dee mumba piamo mupa doko tama pina lao pyalanya pia.
Mena laponge dokome kongali paka pipae dupa pia. Kongali dupanya mende, baame endakali dupanya enombanya itate mende kaiti-kisa katao yuunya epena lea.
Baame mena mupa dokonya enombanya dopa pina lao Gotemekayamopa, kongali dupa pyoo yuunya endakali dupa minakasia. Dopa pyoo pituu yuunya endakali dupa lamaiyoo, “Nyakamame mena kapua konjua kombe paleta lete kalyamo mupa doko wangi tao mende wasalapapena,” lea.
Dupame mena mupa doko wangi tao wasiamino doko mena laponge dokome lete katasina lao Goteme kaya. Dopa piamopa wangi tao wasepae dokome pii latala, baa lao tama pyuani nakayatamino endakali dupa kumasalanya kalai pia.
Mena laponge dokome kamongopi tipyapi, endakali kenge singipi nasingipi, kendemanepi mee endakali dupapi, dupa pitakame kingi tolae tamopi langalunya tamopi dupanya kongali mende petae katapengena lea.
Dopana, mena mupa dokonya kenge doko tamopi kenge itaki yaki doko tamopi dolapome endakali mende-kisa kongali petae nakatatamo kandao, dokome oapimi topo nyala nayao, baa-kisa sambala nayawaka pipenge.
Naimame dake masokondape pipenge: mena dokonya itaki yaki doko andate tokange-kisa kingi ita tokange dee wakao tokangeaka jilyamo doko masepae endakali mendeme yapokondape pipenge. Itaki yaki dokome endakali mende makande pilyamo.
Nambame kandeopa Sipisipi Yakane doko yuu manda Sayone lenge dokonya katea. Endakali taoseneaka andate mendai dee kingi ita kitomende-kisa wakao kitomendeaka baa-pipa awapa kateami. Dutupanya langalunya baanya kengepa, baanya Takangenya kengepa dolapo pepa pyatae katea.
Dokopa kee-kae mende kaiti-kisa leamo doko endaki andake oo lengepi, kaiti katengepi dopale jia. Gitaa pingi endakali dupame gitaa pilyaminipa linu lao katengeli pia.
Gotenya isoo petenge tokopi, opale lenge tenge kitomendepi, isingi akalipi, dutupanya enombasa katao wee enenge mende leami. Yuunya endakali dupanya Goteme sambao nyepeamo taoseneaka andate mendai dee kingi ita kitomende-kisa wakao kitomendeaka dutupame iki kapa pao wee doko mana nyiami. Mendeme wee doko kapa pao mana nyepenge nanjia.
Akali mendapuame enda watandala nayao kinambo joo katengemali pyoo katapala endakali dutupame Sipisipi Yakane doko pelyamo kaitini dupanya watao paengema. Goteme dutupa endakali kaina dupanya sambao nyia. Dutupa Gotepa Sipisipi Yakane dokopanya wambao sambao nyepae joo katengema.
Dupame sambo pii laa naengema. Dupa-kisa tenge mende nasingi.
Enjele mende kaitipa kopao pee lao payamo dokome Wai Pii Epe sulu soo singi mende minao ipao endakali pii wakale wakale lengepi, yonge waka waka katengepi, yuu dupa pitakanya endakali tata dupapi, dupa lamaiya.
Baame puu lao lao pituu, “Goteme endakali yapapenge giidoko tengesa petelyamona, nyakamame baa paka kayao tama pyoo kalyepape. Baame yuupi, kaitipi, solowata petepi, endaki lee kuingipi dupa wasiamo doko tama pyepape,” lea.
Dee enjele laponge dokome wambao doko watao ipupala lao pituu, “Bapiloneyuu taono andake doko koyatelyamo. Kiningi, koyatelyamo. Yuunya endakali pitakame kepo kolenge mana kyoto joo watao minilyamino doko Bapilone tange dupame sakatasiami. Dopa piamino doko dupame endaki waene jepae doko yuunya endakali pitakame nena lao maiyamina,” lea.
Dee enjele mende tepo pyoo lapoma dolapo watao epeamo dokome puu lao lao pituu, “Endakali mendeme mena kapua mendepale dokopa, doko wangi tao wasepae dokopa dolapo lao tama pyoo, mena dokonya kongali doko kinginya tamopi langalunya tamopi petae katatamo kandao doko, baa tangeme Gotenya imbu kaenge endaki waene jepae doko nata. Waene doko Goteme endaki-pipa pyasala nayao imbu kaenge kapo penge dokonya kai latamo doko, endakali dokome nata. Dokopa endakali doko kana itateme tao alupaedokonya enjele etete epe dupapi, Sipisipi Yakane dokopi, dupanya enombasa tanda koo nao katata.
<range>
Dopa pitamopa itaita dokome endakali dopale dupa tanda maiyoo, koteaka lao kena pitamo doko pyoo ketae pyakalyeta. Dokopa mena dokonya kengenya kongali doko petae katapala baapa baa wangi tao wasepae dokopa dolapo lao tama pilyamino endakali dupa kuka kotakapi imambu nala nayatamina,” lea.
Mana dopale dupanya Gotenya endakali dupame baanya mana setapae dupa watao minao Jisasa lao masoo minao kyoto joo katapenge.
Dee kaitinya pii mende leamo dokome lao pituu, “Embame pepa dapa lao pyape. Endakali Kamongo dokopa pakatae katao epapu kumatamipi, dee ene kumatamipi, dupame mona yaepena. ‘Dupame lekeleke tao kateamino dupanya kiningi etete koto katatami. Epe piamino dupa dupa-kisa sepeta patamina,’ Sipitisa dokome dopa leana,” lea.
Dokopa kopa kyoo lapae mende siamopa ongonya mende petea. Doko endakali petele pyoo balu golome wasepae mende mandyuu konjua nenge katapae mende minatae petea.
Dee enjele mende kaitinya losuu anda andake dokonya katao kamaka ipupala puu lao kopa ketae peteamo doko lamaiyoo, “Yuunya nee dupa wambu petelyamona embanya konjua dokome lyao mandi. Indupa nee mandipenge giina,” lea.
Dopa lateamopa kopa ketae peteamo dokome baanya konjua doko isa pyandatala yuunya nee wambu petae dupa lyao mandea.
Dee enjele mende kaitinya losuu anda andake dokonyaka katao kamaka epeamo dokome konjua nenge katape mende miniaka.
Dee enjele mende itate isingi pupu lapae singi doko olatatoko dokonya katao epea. Ipupala puu lao enjele konjua nenge katapae miningi doko lamaiyoo, “Yuunya getepe dupa wambu petelyamona, embame embanya konjua nenge katapae dokome lyaa,” lea.
Dopa lateamopa enjele dokome baanya konjua doko yuunya pyandatala getepe dupa lyia. Lyapala getepe indingi Gotenya imbu kaenge yuli andake dokonya pyandea.
Dokopa yuu taono andake dokonya kamalyatena getepe indingi yuli dokonya mendeme indiamopa yuli ketae dokonya taiyoko pyakalyetala liyoo yuu etete tependa waka pea. Ketae liyoo epeamo dupa pituu endakali dupanya mangenya lita pia.
Dee kaitinya kongali andake waka mendepale mende pia. Enjele kalange mendatupame endakali koyasalanya kenda pipae kalangeaka sepeta kateami. Kenda pipae dutupa etatamopa dee ipata mende nasia. Dutupa-kisa Gotenya imbu kaenge doko etalakao etea.
Dee solowata pete jepae mendita mende kandeo. Doko galasa mende itate-pipa mendenya pali-pali petae jia. Lemba dokonya mena kapua mendepale dokopi, baa wangi tao wasepae dokopi, baanya kenge itaki yaki dokopi, dutupa ita miniamino endakali dupa Goteme gitaa jepae maiyamo dupa minatae kateami.
Dupame Sipisipi Yakane dokopa, Gotenya kendemane Mosesepanya wee dopale joo dapa leami: “Eteteaka pupu lapae pitaka Kamongo Gote emba-kisa silyamo. Embame kalai piino dupa andakeaka jilyamo. Dupa kandao mona andelyamano. Endakali tata pitakanya emba kiŋi kalyeno. Embanya mana dupa angipi tolatepiaka silyamo.
Kamongo, emba iki epe etete kalyeno doko apimi paka nakayatape? Emba apimi lalyala nayatape? Embanya mana tolatae dupa panao ipatea. Tenge ongonya endakali tata pitakame emba lao tama pyaa ipatami.
Dopa lao wee doko lateaminopa, Gote kalyamona lao panasingi kaitinya losuu anda lapalapame petae andakote dokonya panda eteteaka epe doko lumbiamo kandeo.
Dokopa enjele kalangeme kenda pipae kalangeaka sepeta kateamino dutupa panda eteteaka epe dokonya katao kamaka epeami. Dupame lapalapa kaimala napingi etete kyoo lapae dupa petala matapu golome wasepae dupa sangalinya pyoo epeami.
Opale lenge tenge kitomende dutupanya mendeme pelesa golome wasepae kalangeaka enjele kalange dutupa menda menda maiya. Gote katawaka katenge dokonya imbu kaenge doko pelesa kalange dutupanya tumbatae katea.
Dokopa Gotenya tii pipaepa pupu lapaepa dolaponya kena piamo dokome panda eteteaka epe dokonya tumbatae kateamopa, mendemekapa pao andaka dokonya kolandapenge nanjia. Enjele dutupame kenda pipae dutupanya kalai pyoo etasetena lao malisepenge jia.
Dokopa pii mende panda eteteaka epe dokonya katao puu lao enjele kalange dutupa lamaiyoo, “Nyakamame pupala pelesa kalange Gotenya imbu kaenge sepeta dutupa yuunya kai laapape,” lea.
Dopa lateamopa enjele wambao dokome pupala baanya pelesanya sepeta doko yuunya kai lea. Dokopa mena kapua mendepale dokonya kongali petae endakali dupame mena doko wangi tao wasepae doko lao tama pyoo katenge dupa-kisa amungi aii pyao etete tanda pingi dupa pia.
Dee enjele laponge dokome baanya pelesanya sepeta doko solowata pete dokonya kai lea. Dokopa solowata pete doko endakali kumapaenya taiyoko jiamopa opale lenge tenge solowata petenya singi dupa pitaka kumia.
Dee enjele teponge dokome baanya pelesanya sepeta doko endaki lee kungipi, andakepi dupanya kai leamopa, dupa pitaka taiyoko jia.
Dokopa endakinya enjele dokome Gote kandao lao pituu, “Emba wamba waka kateeno doko, indupa kalyeno. Emba etete epe. Embame mana tolatae minao endakali dupa yapee.
Endakali dupame embanya endakali dupapi, potopesa dupapi, dupa pyao kumasiaminopa taiyoko kai latae katea. Dopa piaminopa embame endakali dupa taiyoko nena lao maiino doko dupa-pipa kapa peana,” lea.
Dee olata toko dokonya katao pii mende leamo dokome lao pituu, “Kiningi, Kamongo Gote, eteteaka pupu lapae, embame mana angipi tolataepi minao endakali yapengena,” lea.
Enjele kitomende dokome baanya pelesanya sepeta doko niki lenge dokonya kai lea. Dokopa niki dokome endakali dupa yangena lao Goteme kayamopa niki dokome dupa yangea.
Niki doko eteteaka itaita koo pipae dokomena endakali dupa tao mulyoo pituu, kenda pipae dutupa isingi pupu lapae singi Gote doko kilya kandao kateami. Dopa petala dupame mona kapilyoo baa lao lalyala nayami.
Enjele yuungi dokome baanya pelesanya sepeta doko mena kapuanya isoo petenge kiŋi toko dokonya kai leamopa, kapua dokome isingi endakali dupa-kisa iminjia. Endakali dupa tanda koo nao, keke tange kepao neami.
Doko amungi piapi tanda neamipi tenge dolaponya dupame Gote kaitinya katenge doko kilya kandao mona kapilyala nayao nyakamanya mana koo miniamino dupa maita maiya nayami.
Enjele tokange dokome baanya pelesanya sepeta doko endaki andake Yupotisa lenge dokonya kai leamopa kiŋi dupa niki pyakaengesa-kaita ipatami kaitini doko depa latae sina lao endaki doko tukea.
Dokopa enjele koo tepoma monge jepae mendatupa kanopato pambea kambupi, mena kapua dokonya nengekaitapi, sambo potopesa nengekaitapi dupanya pyakalyiami.
Enjele koo Satane jepae dupame kongali dupa pingima. Dupame yuunya endakali pitakanya kiŋi dupame Gote eteteaka pupu lapae dokome yapatamo gii dokonya yanda pina lao nyoo limbala pengema.
Kandeleno! Pake nenge endakali mende epengeli pyoo namba ipato. Dopana, endakali mendeme lenge tao katapala baanya elya pingi doko mendeme nakandena lao, papata napayao yongenya pingi yakinala nayao pingi endakali doko baa mona yaepena.
Maitakao enjele koo dupame kiŋi dupa laminao pao yuu mende Iputu pii lao kenge Amaketonolenge dokonya limbiami.
Enjele kalange dokome baanya pelesanya sepeta doko poo dokonya kai lea. Dopa piamopa losuu anda andake dokonya kiŋi petenge toko dokonya-kaita pii mende puu lao leamo doko kamaka epea. Dokome lao pituu, “Dutupa pyoo etapelyamona,” lea.
Dokopa yuu wapaka pyoo mulumalu lao kaiti katao titiwali etete andake mende minia. Endakali tee pyao kateamino dokonya pituu indupa tuu lao titiwali etete andake dopale mende naminia-pyaa.
Yuu taono andake doko toka lapala tepoma piamopa, endakali tata pitakanya yuu taono dupa koya. Doko Goteme Bapiloneyuu andake doko masetae katapala waene petenge kapo penge dokonya Bapilone tange dupame waene nena lao makapusia. Waene doko Gotenya imbu kaenge etete andake doko.
Dee endaki pete kainanya yuu singi dupa pitaka alu pyoo eteamopa, yuu manda mendaipi mende nasia.
Tandake kapa andake kana lungutapaele dupa kaiti-kisa katao endakali dupa-kisa epea. Ipupala endakali dupa koyasoo etete kenda pisiamo dokonya dupame Gote kandao lamba leami.
Pelesa kalange minatae kateamino enjele kalange dupanya mendeme namba kateosa ipupala lao pituu, “Endaki longo satitoponya pitipala akali nyele-nyelepaengenya etete kenge singi enda dokonya yanu nyetamo doko laitaka pitoo ipu.
Yuunya kiŋi dupame enda doko-pipa kepo piami. Enda dokonya akali nyele-nyele paenge mana waene jepae dokome yuunya endakali dupa kyekeamina,” lea.
Dokopa Oli Sipitisa dokome namba sakatasiamopa, enjele dokome namba nyoo endakali napalenge yuu mendenya pea. Dopa peteamopa mena kapua kate pyapae mendenya ketae enda doko peteamo kandeo. Mena dokonya yonge doko pitakanya Gote lamba lenge pii longo dupa pepa pyatae katea. Mena dokonya aiyomba kalange kateamopa aiyombanya nenge kingi ita mende katea.
Enda dokome yongenya pingi wene pyapaepa kate pyapaepa mendalapo petala, golopi, kana auu pipae muni longome sambengepi, mamakupi dupame yati petae petea. Dopa petala kapo penge golome wasepae mende miniamo dokonya baanya akali nyele-nyele paenge mana dokonya aii pyapaepi koopimi tumbatae katea.
Baanya kenge kongali pyoo baanya langalunya dapa lao pyatae katea: Bapiloneyuu andake doko, enda akali nyele-nyele paenge dupapi mana aii pyapae miningi endakali dupapinya tengena lao pyatae katea.
Enda dokome Gotenya endakalipi Jisasanya lao lao panenge endakali dupapi dupanya taiyoko dupa napala baa kyekea. Dopa piamo doko kandatala namba etete mona andeo.
Dokopa enjele dokome namba langyoo, “Aipuma emba mona andelepe? Enda dokopa, mena kapua aiyomba kalange katenge dutupanya nenge kingi ita katenge dokome enda doko mandyuu paenge dokopa, dolaponya tenge yalo petae doko nambame emba langitoo.
Embame mena kanjeno doko wamba kateamoaka doko, indupa dee nakalyamona tenda baa yuli koo etete koko dokonya katao pyakalyalanya pilyamona, pyakalyetala pao etete koyalakao koyata. Goteme yuu wasiamo dokonya pituu indupa tuu lao yuunya endakali dupa lete etete katenge kenge singi buku dokonya kenge nasilyamo endakali dupame mena wamba kateamo doko indupa nakatapala, dee katatamo kandatala tenge dokonya mona andatami.
“Masingi endakali mendeme kapa pao dake masokondape pipenge. Mena dokonya aiyomba kalange dutupa yuu manda kalange mendatupa makande petae dokonyana, enda doko yuu manda kalange dutupanya ketae petenge. Aiyomba kalange dutupame kiŋi kalangeaka makande petae.
Dutupanya yuungi isa patapiminopa indupa mendai kalyamo. Mende doko kiŋi jetala naelyamo. Maitakao baa kiŋi jetala gii kuki katapenge.
Mena wamba kateamo indupa nakalyamo doko kiŋi kalange dutupanya tukulapo joo katapala, baa koyalanya kalyamo.
“Dopana, aiyombanya nenge kingi ita katapumu kanjeno dutupame kiŋi kingi itaka makande petae. Dutupame endakalipi yuupi dupa isetala naelyaminoaka doko, dupame mena doko-pipa awapa pupu lapae nyepala kiŋi katele lao kilyoko gii mendai katatami.
Dutupame masingi mendai iki palyetala nyakamanya pupu lapaepi kyotopi dupa mena doko maingima.
Dopa petala dupa-pipa Sipisipi Yakane doko-pipa yanda pitaminopa Sipisipi Yakane dokome dupa ita minata. Doko, baa kamongo dupanya Kamongo katao kiŋi dupanya Kiŋi kalyamo. Goteme ipupa latae endakali dupapi, yapao nyepae endakali dupapi, baa yakinala naenge endakali dupapi dupame baa-pipa katao ita minatamiakana,” lao enjele dokome lea.
Dee baame namba langyoo, “Enda akali nyele-nyele paenge doko pitipya dosa endaki longo ipao satyalamo kanjeno dutupame endakali longo limbao kalyamino dupapi, endakali yonge waka waka katenge dupapi, pii wakale wakale lenge dupapi, yuu pitakanya endakali tata dupapi dupa makande petae.
Aiyombanya nenge kingi ita mende katapumu kanjeno dupapi, mena dokopi dupame enda akali nyele-nyele paenge doko kandao mona koo palitami. Dupame baanya oapi dupa koyasetala, baa papata petena lao baanya yongenya pingi dupa lyokao nepatamiaka. Dopa petala dupame baanya yonge dupa napala itatenya yangatami.
Doko, dupame Gotenya masepae watao minina lao Goteme dupa masepae maitala, dupa mona mendai palyoo katao, dee nyakamanya isingi kalai dupa mena doko maiyoo pao Gotenya pii leamo doko angi jetamo dokonya tuu lena lao masepae maiyaka.
Embame enda kanjeno dokome, yuu taono andake yuunya kiŋi dupa isilyamo doko makande petaena,” lao enjele dokome lea.
Dee maitakao enjele waka mende kaiti-kisa katao isa epeamo kandeo. Baa etete pupu lao tii pipae dokome yuu doko tii pisia.
Dopa petala baame etete puu lao lao pituu, “Taono andake Bapilonedoko koyatelyamo. Kiningi, koyatelyamo. Yuu dokonya enjele koo Satane jepae dupame tenge yawatala, enjele koopi, yakaauu nakayapenge koo dupapi dupa pitaka yuu dokonya anjetae joo katengema.
Doko aipuma? Bapilone yuu dokome baanya akali elya pingi pyoo paenge mana kyoto endaki waene jepae doko, yuu dupa pitakanya endakali tata dupa pitakame nena lao maiya. Dopa piamopa, yuunya kiŋi dupame baa-pipa kepo koleami. Baame pitoo lao masiamo dupa pitaka pyaanya baanya muni longo paka siamo dokonya pisinisa kalai pingi endakali dupame muni longo nyiamina,” lea.
Dee pii mende kaitinya katao lea dokome lao pituu, “Nyakama baanya koo dokopa kopataminopa, baa kenda pipae nyetamo dokonya aopyoo latala nyakama apata nyetamina, nyakama nambanya endakali dupame yuu doko yakinatala ipupa!
Doko, baanya koo dupa eteteaka andake pyoo mau pyatae katao pao kaitinya tuu lea. Goteme yuu dokonya koo dupa pitaka masetae kalyamo.
Enda dokome nyakama-kisa piamoli pyoo nyakamame yanu pyao pitamino dokonya baame piamo dopaleaka dee mende apata waipa soo pyepape. Baame kapo penge mendenya nyakamanya endaki waene depa lekeamoli pyoo nyakamame baanya depa lakamaiyoo pituu wakao dopaleaka mendatupa waipa soo depa lakamaiyepape.
Baame baa tange lalyoo yongenya pyuani kayamo dupa pitaka piamoliaka pyoo nyakamame baa tanda maiyoo mona minao kenda pisalapape. Doko baame baanya mona dokome, ‘Namba enda kuini joo pilyona, walyakae joo napilyona, mona kenda pisingi mende nakandatona,’ lenge
Dopa lao masingi dokonya kenda pipae dupa yuu gii mendainyaka baa-kisa ipata. Yainapi, mona kenda pisingipi, lopo andakepi dupa baa-kisa epena latala baa itateme yangata. Kini, baa yapatamo Kamongo Gote doko pupu lapaena,” lea.
Baa kepo petala pyuani kayamino dupa pitaka pyoo eteamino yuunya kiŋi dupame baa itatenya tatamo kena doko kandatala ee lao yamataka latami.
Baa tanda koo natamo dokonya dupame pakame kumapala, tependa katao lao pituu, “Bapilone yuu taono andake pupu lapae emba Goteme kilyoko gii mendai ikinya yanu nyoo yapelyamona kondo etete kondo,” latami.
Yuunya pisinisa pingi endakali dupame yuu doko lao masetala ee lao mona kenda kayao pitami. Doko aipuma? Endakalimi nyakamanya pinju dupa dee sambala nayatami.
Golopi, silipapi, kana auu pipae muni longome sambengepi, mamakupi, lapalapa kyoo lao auu pipaepi, wene pyapaepi, penapena pipaepi, kate pyapepi, ita tunduma auu pipae pingi tata tatapi, mena elepene nengeme wasepae tata tatapi, ita yole andakeme sambengepi, kana botonjapi, aenepi, kana yati pipaepi dupame wasepae dupapi, nee tende pisingi ita yanu sinamonepi, itamaiyapi, ita kena tunduma pina lao yangenge dupapi, wele tunduma pipaepi, kena tunduma pipae pingi pautapi, endaki waenepi, olipi ipangepi, nee palawa epepi, wiisa diipi, pulumakawapi, sipisipipi, mena osame pyalya lelyamopa pituu paengepi, kendemanepi, endakali sambengepi, dupa dee sambala nayatami.
<range>
Pisinisa pingi endakali dupame lao pituu, “Embame opale nyepawanimi kumiino dupa etapala, oapi auu pipae yole andakeme sambenge tata tata dupapi, embanya yati auu pipae dupapi dupa koyatelyamona, embame dutupa dee nakandatena,” latami.
Oapi dopale dupame pisinisa petala taono dokonya muni longo nyiamino endakali dupame taono doko etete koyatamo dokonya paka kayapala tependa katatami. Dopa petala dupame ee lao mona kenda kayao lao pituu, “Wamba kolosa kyoo lapaepi, wene pyapaepi, kate pyapaepi, golopi, kana auu pipae muni longome sambengepi, mamakupi, dupame baa yati peteana, taono dokonya oapi epe dupa kilyoko gii mendai ikinya koyatamo dokonya taono andake doko kondo etete kondo,” latami. Dee endakinya paenge sipi lyaa miningipi, sipi sambapala yuu mendakaita penge endakalipi, sipinya kalai pingi akalipi, solowata pete dokonya pisinisa pingi endakali dupapi, dupa pitaka Bapilonenya tependa katatami.
<range>
<range>
Taono doko yangatamopa kena kandatala puu lao lao pituu, “Taono andake dakepa kapa pao taono anduku silyape?” latami.
Dupame nyakama tangenya aiyombanya kenai lumbao pyasoo mona kenda kayao eaka lao puu lao lao pituu, “Sipi setenge endakali dupame solowata petenya payatala taono andake dokonya muni longo silyamopa nyepala kamongo jingimana, taono andake doko kilyoko gii mendai ikinya koyatelyamo dokonya kondo etete kondo,” latami.
Kaitinya katengepi, Gotenya endakalipi, aposelepi, potopesapi, nyakama pitakame taono doko kandatala mona yaepalapape. Doko Goteme nyakama lao masetala taono doko yapapala yanu nyepelyamo.
Enjele kyoto mendeme kana etete andake mende minalyetala solowata pete dokonya pyale latala lao pituu, “Dopaka pyoo Goteme taono andake Bapilone doko nyepala puu lao pyale latamopa endakali dupame kapa pao dee nakandatami.
Dopana gitaa pingipi, linu lengepi, pulupapu lengepi, beto pingipi dupa dee nasetami. Oapi tata tata dupa wasingi endakali dupanya mende nakandao wiisa dii indingisa kana ningi nango lenge doko dee naseteamiaka.
Ita tao katenge doko dee natata. Akali enda kelyao enda akali pao pilyamopa pii lenge doko dee nasetamiaka. Doko aipuma? Wamba Bapilone dokonya pisinisa pingi endakali dupame yuunya etete andake joo kateaminopa, baame topoli joo yuu pitakanya endakali dupa minakasiana,” lea.
Potopesapi, Gotenya endakalipi, yuunya endakali taono Bapilone dokome taiyoko nyiamo dupa pitakapi dupanya tenge doko baa-kisa dia.
Dee maitakao siopa kaitinya katao keekae mende endakali kambu andake mendeme lee lao lao pituu, “Naimame Gote lao tama pimana! Naimanya Gote dokome endakali pyoo nyoo katenge. Baa pupu lao tii pyoo katengeaka!
Baame mana angipi tolataepi minao endakali dupa yapenge. Enda akali nyele-nyelepaenge dokonya mana dokome yuunya endakali dupa koyasiamo doko baa Goteme yanu nyoo yapea. Dee enda dokome Gotenya kendemane dupa taiyoko nyiamo dokonya Goteme yanu nyiakana,” leami.
Dupame deaka lao pituu, “Baa yangeamo doko tao koteaka lao kena pyoaka katengena, naimame Gote lao tama pimana,” leami.
Dokopa isingi akali kingi ita lapoma-kisa dee kitomendepi opale lenge tenge kitomendepi dupame kiŋi petenge toko dokonya petenge Gote doko kandao tama pyoo pituu, “Kiningi, naimame Gote lao tama pimana!” leami.
Dopa leaminopa kiŋi petenge toko dosa katao pii mende lao pituu, “Gotenya kendemane endakali kenge singi dupapi, meepi, Gote paka kaengepi nyakama pitakame naimanya Gote doko lao tama pyepa!” lea.
Dokopa keekae mende leamo dokonya endakali kambu longo mendeme lengepi, endaki andake oo lengepi, kaiti toka andake lengepi dopale joo lao pituu, “Naimanya Kamongo Gote eteteaka pupu lapae naima isoo katenge doko lao naimame lalyemana!
Naima mona yaepao eteke pyao baa lao lalyemana! Doko aipuma? Sipisipi Yakane dokonya enda yoko pyapengegii doko ipatelyamo. Baanya enda doko depa latae pitipilyamoaka.
Goteme enda doko kolosa kaimala napingi eteteaka kyoo lapae mende maipumu petae pilyamona,” leami. Kolosa kyoo lapae doko Gotenya endakali dupame mana tolao miningi doko.
Dee enjele dokome namba langyoo, “Embame pii datupa pepa pyape: ‘Sipisipi Yakanenya enda yoko pyao watapae pyatamo dokonya epena latae endakali dupa mona yaepena! Pii dutupa Gotenya pii kiningi etetena,” lea.
Dopa lateamopa nambame baa lao tama pyaanya baanya moko kateamo dosa isa luma lakeo. Dopa piwaka doko, baame lao pituu, “Embame dopa napi. Nambame embapi Jisasame pii leamo minilyamino embanya masoo miningi kaiminingi dupapi nyakama-pipa kalai mendai pingina, embame Gote lao tama pipi,” lea. Jisasame pii leamo dupa potopesa dupame pii leamino dupanya angi doko.
Kaiti doko wakale pyoloo petae siamopa mena osa kyoo lapae mende kateamo kandeo. Dokonya peteamo doko kenge Angi Tolatae lenge. Baame mana tolatae minao endakali dupa yapenge. Dee, mana tolatayaka minao yanda pingi.
Baanya lenge dolapo itate yuli jiamopa baame kiŋinya balu mandipala kiŋi longo isoo katea. Dopa piamopa kenge mende baa-kisa pyatae katea. Kenge doko mendeme masala naelyamopa baa tangeme iki masingi-pyaa.
Baa yonge pee londe taiyoko pata-pata petae mende petae katea. Baanya kenge doko Gotenya Pii lapae lenge.
Kaitinya yanda singi amii dupame yonge pee londe kyoo lapae kaimala napingi dupa petala mena osa kyoo lapae dupanya pituu baa watao peami.
Baame netesa endakali dupa pyatopa lao baanya nengekaita konjua nenge katapae mende pyakaetae katea. Baame aene kolyepe mende minao netesa endakali dupa iseta. Getepe lyao indingi yuli dokonya baame getepe indyeta. Indyetamopa waene ipatamo doko Gote eteteaka pupu lapae dokonya imbu kaenge andake doko.
Baanya yonge peepa paingipa dolaponya dapa lao kenge pyatae katea: KINI DUPANYA KININA dee KAMONGO DUPANYA KAMONGONA latae katea.
Dee enjele mende niki lenge dokonya kateamo dokome yaka kaitipa kopao pee lao payamino dupa puu lao wii lao lamaiyoo, “Nyakama Gotenya nee andake dokonya nalapale limbalapa.
Nyakamame kiŋipi, yanda singi amii isingi mupapi, akali pupu lapaepi, mena osapi, osanya petenge akalipi, kendemanepi, meepi, kenge singipi, nasingipi, dupa pitakanya yonge dupa nalapa,” lea.
Dokopa mena kapua mendepale dokopi, yuunya kiŋi dupaapi, dupanya yanda singi amiipi dupame mena osanya peteamo dokopi, dokonya yanda singi amiipi dupa yanda pimaiyanya kapeami.
Yanda petala osanya peteamo dokome mena kapua dokopa, dokonya enombasa kongali dupa pyoo kateamo sambo potopesa dokopa dolapo anjia. Sambo potopesa dokome kongali piamo dupame endakali mena wangi tao wasepae doko lao lalyingi dupapi baanya kongali petae dupapi dupa minakasia. Mena kapua dokopa sambo potopesa dokopa dolapo lenge taputa kana itateme tao aluookatenge itate pete andake dokonya soo pyandea.
Dokopa kiŋi dupapi, dupanya yanda singi amii dupapi dupa akali osanya peteamo dokome baanya nengekaita konjua pyakaetae kateamo dokome kepao kumasia. Dopa peteamopa yaka dupa pitakame ipao dupa nao etete tomba kendeami.
Dokopa enjele mendeme kaiti-kisa katao yuli koo etete koko dokonya kii dokopa ŋili kende andake mendepa minao epeamo kandeo.
Ipupala baame kanopato pambea yuu wambatae waka endakali pitaka-kisa tenge setenge kenge Satane lenge doko minatala ee kana taosene mende maiyoo sene kende dokome anjia.
Anjetala baame ee kana taosene mende yuu pitakanya endakali tata dupa minakasala naena lao yuli koo etete koko dokonya pyandatala, kaita piti pyaakao pimbia. Ee kana dutupa patatamopa, maitakao baa mokapae gii kuki katapenge.
Dee kiŋi petenge toko mendapuanya peteamino dupame endakali dupa yapena lao Goteme dokaita pupu lapae maiya. Dee Jisasame pii leamo dokopi Gotenya pii dokopi lamaiyamino tenge dokonya yandapipi dupame mange kepeamino dupanya imambu dupa peteami. Mena kapua dokopa doko wangi tao wasepae dokopa dolapo tama pyaa nayao, mena dokonya kongali doko nyakamanya langalupi kingipi dupanya kongali pyaa nayawaka piamino endakali dupa ee kana taosene mendepa kapa lao Kataisapa kiŋi joo lete etete katapenge jia.
Doko wambao lete etete katatamino doko. Endakali waka kumiamino dupame ee kana taosene mendai doko patena lao malisepenge jia.
Endakali wambao lete etete katatamino dupa etete epe joo mona yaepena. Lapo pyoo kumingi doko dupa-kisa nasetamopa, Gotepa Kataisapanya pitisa joo ee kana taosene mendepa kapa lao Kataisa-pipa kiŋi joo isoo katatami.
Maitakao ee kana taosene mendai doko ipao patatamopa Satane anjetae palenge anda kaita doko lumbapala baa mokata.
Dokopa baame yuu pitakanya yangi yangipi lita dutupanya endakali dupa minakasalanya pata. Pupala Goko endakalipi, Mekoko endakalipi dupa yanda pina lao nyoo kambu pyatamopa dupanya itaki yaki doko endaki kee jeta.
Dokopa dupame yuu dupa pitakanya payapala, Gotenya endakali elyambu pyoo palengema yuu dokopa, Goteme etete auu kaenge taono dokopa dolapo katao kakopatami. Dopaka doko, kaitinya itate doko ipupala, dupa tao etata.
Dupa minakasingi Satane doko kana itateme tao aluoo katenge itate pete andake dokonya soo pyandata. Kapua dokopa sambo potopesa dokopa dolapo dokonya pateambina, dutupa kuka kotakapi koteaka lao tanda koo nao katatami.
Dokopa kiŋi petenge toko andake kyoo lapae mende siamo dokonya mende peteamo kandeo. Yuupa kaitipa dolapome baa paka puu pao peambinopa dee kandapenge nanjia.
Kenge singi endakalipi, mee endakalipi kumateamino dupa kiŋi petenge toko enomba dosa kateaminopa, buku mendapua lyangea. Dee buku waka mendeme lyangeamo doko endakali lete etete katenge kenge singi buku doko lyangea. Kiŋi petenge toko dokonya petenge dokome endakali kumateamino dupanya mana miniamino dupa bukunya pepa pyapae siamo dokonya-kaita yapea.
Solowata petenya mangapala kumiamino dupa dee sakateami. Kumapala malu katengepi dupa pitaka dee sakateaminopa, kiŋi petenge toko dokonya petenge dokome dokaitanya mana miniamili pyoo yapea.
Kiŋi petenge toko dokonya petenge dokome kumingi mana dokopa yuu koo dokopa dolapo itate pete andake dokonya pyandea.
Lete etete katenge endakali dupanya kenge singi buku dokonya endakali mendenya kenge nasiamo kandao doko, kiŋi petenge tokonya petenge dokome itate pete andake dokonya soo pyandea.
Dokopa yuupa kaitipa enenge mendalapo sia. Doko, yuupa kaitipa wambatae dolapo puu peteambinopa solowata pete doko dee nasia.
Taono enenge etete epe Jetusaleme doko Goteme kaitinya katao pyandeamopa enda mapuakae mende akali paanya yati pyoo depa lengeli petae epea.
Kiŋi petenge toko dokonya pii mende leamo dokome puu lao lao pituu, “Salapape. Indupa Gotenya anda doko endakali dupanya kainanya kalyamo. Baa dupa-pipa katatamopa endakali dupa baanya joo katatami. Baaka dupanya Gote joo dupa-pipa awapa katata.
Baame lengenya ee ipange dupa pitaka kunanya nepakamaita. Dopa pitamopa endakali dupa-pipa kumingi mana doko dee nasetamopa, dupa mona dee kenda nakayao dupa deaka ee lao tanda nala nayatami. Doko dopale wamba piamo dupa etapelyamona,” lea.
Kiŋi petenge toko dokonya petenge dokome lao pituu, “Nambame dupa pitaka enenge injisilyona,” lea. Dee baame lao pituu, “Pii doko masoo minapenge kiningi etetena, embame pepa pyape,” lea.
Deaka baame namba langyoo, “Dupa pitaka nambame petelyo. Tee pingipi etengepi doko namba. Oapi dupanya tee pyawapi etawapi doko nambaka. Endakali mende endaki nanu kayatamo doko lete katasingi endaki lee kuingi dokonya nena lato.
Koo dupa yanda pimaiyoo ita minatamo endakali dokome dutupa pitaka namba-kisa nyeta. Namba baanya Gote joo katatopa, baa nambanya wane joo katata.
Dopaka doko, pakali joo katenge endakalipi, masoo minala naengepi, mana koo kapa pao naminapenge dupa miningipi, endakali pyao kumasingipi, endakalipi nyele-nyele paengepi, nemango miningipi, sambo gote tama pyoo katengepi, sambo lengepi endakali dopale dupanya yuu doko kana itateme tao aluookatenge itate pete andake dokona, dokonya lapo pyoo kumatamina,” lea.
Enjele kalangeme kenda pipae kalange etao ipatamo dupa pelesa kalangenya tumbatae minao katengema dutupanya mende namba kateosa ipupala lao pituu, “Sipisipi Yakane dokonya enda lanyalanya pilyamo doko nambame laitaka pito, ipu,” lea.
Sipitisa dokome namba sakatasiamopa enjele dokome namba nyoo yuu manda andake etete ketae mendenya pea. Pupala taono etete epe Goteme kaitinya katao pyandeamo Jetusaleme doko namba laitaka pia.
Gotenya tii pipae dokome taono doko tii pisia. Tii dokome kana etete epe kamalawai pyapae jasapaa kana dopale joo tii pyoo galasa polepole pili pia.
Taono doko kakopao kaname lome andake pyoo pyoo etete ketae patae katea. Lome dokonya kambu kingi ita mende-kisa dee lapoma siamopa, dutupanya enjele kingi ita mende-kisa dee lapoma kateami. Lome kambu dutupanya Isataele yumbange kingi ita mende-kisa dee lapoma dutupa kenge pyatae katea.
Lome dokonya niki pyakaengesa-kaitapi, niki landa pingisa-kaitapi, dee lemba yangi yangipi dutupanya kambu tepoma lawaka lumbao nyetae katea.
Taono dokonya lome doko kyoto injisoo kana kingi ita mende-kisa dee lapoma isa pisetae dutupanya Sipisipi Yakane dokonya aposele kingi ita mende-kisa dee lapoma dutupanya kenge pyatae katea.
Enjele namba pii langiamo dokome taono dokopi, dokonya lome dokopi, lome kambu dutupapi, dupa makande pyaanya makande ita golome wasepae mende minatae katea.
Taono doko etete kapakapa latae. Londepi andakepi dupa mendai dopale etete. Enjele dokome baanya makande pingi dokome piamopa, makande doko sitetiametausene kingi ita mende-kisa dee lapoma jia. Taono dokonya londepi, andakepi, ketaepi dupa pitaka makande mendai dopaleaka jia.
Lome pyoo kisetae doko apata baame makande pima-pima piamopa lome makande doko kingi ita kitomende-kisa dee yuungi jia. Enjele dokome makande piamo doko endakali dupame nyakamanya oapapi dupa makande pingima dopale mendeme lome doko makande pia.
Goteme lome kana kamalawai pyapae jasapaame petala, taono doko golo etete epe kuni nasingimi wasiamosa galasa kuni nasingi etete epe joo polepole pia.
Taono doko kakopao lome petae doko kyoto injisoo kana isa siamo dupa kana tata tata yole andake penge dupame yati petae sia. Kana kamalawai pyapae jasapaa doko wambao sia. Laponge doko wene pyapae sapaya lenge. Teponge doko kyoo lapae palipa kamalawai palipa pingi aketa lenge. Kitomende doko sakapae emetele lenge.
Yuungi doko kate pyapae palipa kyoo lapae palipa pingi satonikisa lenge. Tokange doko kate pyapae kaniliane lenge. Kalange doko kakai pyapae kitisolaita lenge. Tukulapo doko sakapae waka mendepale betila lenge. Mange mende pyomondo doko lyatapae waka mendepale topasa lenge. Kingi ita doko sakapae palipa lyatapae palipa pingi kitisopetesa lenge. Kingi ita-kisa dee mendai doko wene pyapae waka mendepale ayasina lenge. Kingi ita-kisa dee laponge doko kate pyapae mendepale ametisa lenge.
Lome dokonya kambu kingi ita-kisa dee lapoma dutupa mamakumiaka pai latae katea. Taono dokonya kaitini dupa golo etete epe dupame wasepae dupa kunipi mende nasoo galasa joo pole pole pia.
Nambame taono dokonya losuu anda mende kateamo nakandeo. Doko, Kamongo Gote eteteaka pupu lapae dokopa Sipisipi Yakane dokopa dolapo losuu anda andake joo kateambi.
Taono dokonya nikipa kanapa dolapome tii pisina lao yangyala naya. Doko Gotenya tii pipae dokome tii pisetae. Sipisipi Yakane doko taono dokonya lama jepae.
Yuu pitakanya endakali dupa taono tii pipae dokonya payatami. Yuu dupanya kiŋi dupame nyakamanya auu pipae dupa minao dokonya ipatami.
Taono dokonya yuu kuiyala nayatamosa dupame lome kambu dupa pai laa nayatami.
Yuu pitakanya endakali dupame nyakamanya munipi opale auu pipaepi dupa minao taono dokonya ipatami.
Dopaka doko, opale koyapaepi, mana koo kapa pao naminapenge dupa miningipi, sambo lengepi, dopale dupa kapa pao naipatami. Sipisipi Yakane dokonya endakali lete etete katenge kenge singi buku dokonya endakali mendapuanya kenge pyakamaiyamo dupa iki taono dokonya ipatami.
Dee enjele dokome lete katasingi endaki andake galasa joo polepole pipae doko namba laitaka pia. Endaki doko Gotepa Sipisipi Yakane dokopanya isoo petenge toko dokonya lee kuiyatala taono kaitini andake dokonya kainanya liyoo pea. Endaki dokonya omotena aetenapi lete katasingi ita dupa katea. Ita tata dokome ee kana mendainya paa kingi ita-kisa dee lapomasa dii mandelyamo doko kana dii lao mandenge-pyaa. Ita yoko dokome yuu pitakanya endakali dupa auu pisalanya katenge-pyaa.
<range>
Goteme mendita mende auu nakayapala nepatoo lao masilyamo doko dee nakatata. Taono dokonya Gotepa Sipisipi Yakane dokopanya isoo petenge toko doko setamopa, Gotenya kendemane dupame baa lao tama pyoo katatami.
Dupame baanya lengelyaapi kandataminopa baame baanya kenge doko dupanya langalunya pepa pyanya katata.
Yuu doko dee iminjala nayata. Kamongo Goteme endakali dupa tii pisetamo dokonya lamapi nikipi dupame tii pisina lao dupanya mende yangyala nayata. Dokopa dupame koteaka lao kiŋi joo isoo katatami.
Dokopa enjele dokome namba langyoo lao pituu, “Pii buku dakenya pyatae silyamo dutupa angi kiningi etete. Potopesa dupanya masingi sakatasingi Kamongo Gote dokome baanya kendemane dupa-kisa yapa pipenge dupa baanya enjele dokome laitaka pyaa pena leana,” lea.
Dopa leamopa Jisasame lao pituu, “Kandeleno! Namba yapa ipato. Gotenya opale tanga pitamo pii buku dakenya silyamo dupa watao miningi endakali dokome mona yaepao katenana,” lea.
Namba Joneme pii dutupa kaleme soo oapi dutupa lengeme kandao pio. Dopa petala oapi namba laitaka piamo enjele doko tama pyaanya moko kateamo dosa isa luma lakeo.
Dopaka doko, baame namba langyoo, “Embame dopa napi. Embapi, embanya masoo miningi kaiminingipi, potopesa dupapi, buku dakenya pii lapae watao miningi endakali dupapi dupa-pipa namba kalai mendai pingina, embame Gote lao tama pipi,” lea.
Deaka baame lao pituu, “Gotenya pii bukunya silyamo doko embame yalo napipi. Pii lapae dokome pitana lelyamo dokonya gii doko tengesa petelyamo.
Koo pingi endakali dupame koo pyoaka katena. Mana koo miningi endakali dupame mana koo minawaka katena. Mana tolatae miningi endakali dupame mana tolatae minawaka katena. Etete epe joo katenge endakali dupame etete epe jowaka katenana,” lea.
Jisasame lao pituu, “Kandeleno! Namba yapa ipato. Endakali mendai mendai lao dupame mana minataminoli pyoo nambame yole maiyanya ipato.
Tee pingipi etengepi doko namba. Etete wambawapi etawapi doko namba. Oapi dupanya tee pyawapi etawapi doko nambana,” lea.
Nyakamanya yonge pee londe kaimbu pingi endakali dupa mona yaepao kalyamino. Doko, dupame kapa pao lete katasingi ita dokonya dii lyao napala lome kambu dupanya-kaita taono dokonya kapa pao patami.
Endakali yana jepae dupapi, nemango miningipi, endakalipi nyele-nyele paengepi, endakali pyao kumasingipi, sambo gote tama pyoo katengepi, sambo mana auu kayao miningi dupa pitakapi, dupa Gotenya taono dokonya kamalya katatami.
“Namba Jisasame sosa dupa lao masetala nambanya enjele dokome pii dutupa nyakama-kisa lao panasala epena leo. Namba Dapitinya mandipaenya mandipae doko. Yuu yongao bui katenge etete tii pipae doko nambana,” lea.
Sipitisa dokopa Sipisipi Yakanenya enda dokopa dolapome lao pituu, “Emba ipu,” leambi. Pii doko setamo endakali dokome “Emba ipu,” lapengeaka. Dokopa endaki nanu kayata endakali doko ipupenge. Endaki napuli lao masetamo dokome lete katasingi endaki Goteme mee dingi doko ipao napenge.
Buku dakenya pitana lapae silyamo pii dupa setamino endakali dupa pitaka kandao, namba Joneme pii kyoto dake lelyo. Endakali mendeme buku dakenya pii waka mende waipa setamo kandao doko, pii kenda pipae buku dakenya pyapae silyamo dupa endakali doko-kisa Goteme setata.
Endakali mendeme Gotenya pii buku dakenya silyamo dupanya mende nepatamo kandao doko, lete katasingi ita buku dakeme lelyamo dokonya, baanya dii yangi Goteme nyoo nepatala, dee taono etete epe buku dakeme lelyamo dokonya, baa epena lao kayala nayataka.
Pii dutupa lelyamo dokome lao pituu, “Kiningi etete, namba yapa ipatona,” lelyamo. Kapana, Kamongo Jisasa, emba ipu.
Kamongo Jisasame Gotenya endakali pitaka kandao mona epe palena.









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































